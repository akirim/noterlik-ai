{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\1975-24-sayili-genelge.html",
    "title": "1975-24 sayılı genelge",
    "description": "20/5/1975  Konu : Gaziantep Bölge toplantısında görüşülen TESBİT ve TESCİL İŞLEMLERİ Hak.   GENELGE (24)   Gaziantep Noter Odasının 7.11.1974 günü yapılan toplantısında, Noter",
    "keywords": [
      "Tescil edilecek işlemler"
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 1975-24 sayılı genelge Email Gönder 1975-24 sayılı genelge << Fihrist-Ana sayfa >> 1975-24 sayılı genelge GENELGE     GENEL YAZI    TÜM GEN. G. YAZI    GEN. G. YAZI ÖZET    BİRLEŞ. GEN    TÜM DANIŞ GÖRÜŞ    T.N.B MEVZ 20/5/1975 Konu : Gaziantep Bölge toplantısında görüşülen TESBİT ve TESCİL İŞLEMLERİ Hak. GENELGE (24) Gaziantep Noter Odasının 7.11.1974 günü yapılan toplantısında, Noterlik Kanununun 61 ve 108. maddelerinde düzenlenen tespit ve tescil işlemleri görüşülmüştür. Bu konularda Yönetim. Kurulumuzun mutabakata vardığı görüş, tavsiye olarak aşağıda sunulmaktadır. A -TESCİL Noterlik Kanununun 108. maddesi kanunen tescili gereken işlemleri, sicil defterine, sıra numarası altında, işlemin tarih ve numarası, ilgililerin ad ve soyadları ve işlemin niteliği yazılmak suretiyle tescil edileceği hükmünü amirdir. Görülüyor ki, 3456 sayılı kanunun 44/B maddesinde düzenlenen tescil ile kanunun 108. maddesinde düzenlenen tescil arasında iki fark ortaya çıkmıştır. Bu farklılıktan biri tescili gerekli işlemlerin Noterlik kanununda tahdidi olarak sayılmayıp, kanunların emrettiği hususlarda tescil yapılması gereğidir. Diğeri ise, tescilin şekli hakkındadır. Yeni kanun, mukavelenin özel sicil defterine aynen değil, sıra numarası altında, işlemin tarih ve numarası ilgililerin ad ve soyadları ve işlemin niteliği yazılmak, suretiyle yapılacağı hükmünü getirmiştir. a)    Tescil edilecek işlemler : l -Mülkiyeti muhafaza kaydıyla yapılan satışlar : Medeni Kanunun 688. maddesine göre başkasına naklettiği mülkiyeti nakilin uhdesinde hıfz için yapılan sözleşmeler ancak menkulü alan kimsenin ikametgahındaki noter tarafından tasdik ve özel siciline kaydedilmekle muteber olur. -Evlenme Mukavelesi : Medeni Kanunun 237.   maddesine göre evlenme mukaveleleri ve karı koca arasında usule müteallik mahkeme kararı ile ortaklık mallarını veya karının şahsi mallarına dair aralarında yapacakları sözleşmeler notere tescil ettirilmiş olmadıkça üçüncü kişilere karşı hüküm ifade etmez. Yetkili noter kocanın ikametgahı noteridir. Koca ikametgahını değiştirirse tescilin üç ay içinde yeni ikametgah noterinde    yenilenmesi gerekir. 3 ay geçince eski tescilin hükmü kalmaz. -Menkul Rehninde Tescil : 2284 sayılı Türkiye Halk Bankası ve Halk Sandıkları Kanununun 17.4.1969 tarihinde 1162 sayılı Kanunla değiştirilen ek birinci maddesine göre Türkiye Halk Bankası tarafından satın alınıp, esnaf, küçük sanatkar veya bunların kurmuş oldukları mesleki kooperatiflere kredi ile satılarak teslim edilen veya bedelleri bankaca ikraz    edilen veya bankadan alınan krediye karşılık gösterilen makine, alet, edevat ve teçhizat, borçlunun elinde olsa bile bankaya merhundur. Bu rehin hakkı borçlunun mesleğini icra ettiği yerdeki noter dairesinde tutulacak özel bir sicil defterine kaydolunur. 4 -2490 Sayılı Artırma, Eksiltme ve İhale Kanununun 25. maddesinde düzenlenen mukavelenin noterlikte tescil edileceğinden bahsedilmekte ise de, mukavele altındaki imzaların noterce onaylanması esas olup, ayrıca bir sicile kaydına gerek yoktur. Bu maddede kullanılan Tescil tabiri sözleşmenin geçerliliği için tasdik anlamına gelmektedir. B --TESBİT İŞLERİ : Noterlik Kanununun 61. maddesine göre noterler bir şeyin veya bir yerin hal ve şeklini, kıymetini, ilgili şahısların kimlik ve ifadelerini tespit ederek ve davet edildikleri piyango ve özel kuruluşların kura, seçim toplantılarında hazır bulunarak durumu belgelendirirler. Noterlerin yaptıkları tespitlerin mahkemelere açılan tespit davaları ile bir ilgisi yoktur. Noterlerin yaptıkları tespitler diğer noterlik işlemleri gibi aksi sabit oluncaya kadar doğru kabul edilen resmi işlemlerdendir. Noterce tespit edilen hususlarda doğruluk karinesinin çürütülmesi için daha kuvvetli bir delil gerekir. Noterce yapılan tespitin doğru olmadığı adli mercilere karşı iddia ve ispat edilebilir. Noterler 53. maddede zikredildiği gibi kanunların emredici hükümlerine aykırı hususlarda işlem yapamazlar. Noterler yapacakları işlemlerde Borçlar Kanununun 19. maddesine de uymak zorunda olduklarından ahlak ve adaba aykırı tespit yapamazlar. Noterler bir yerin hal ve şeklini, kıymetini tespit ederken icap ederse bilirkişi ve tanık dinleyebilirler. Bu durumda noterin kanunumuzun 75. maddesine göre tanık tercüman ve bilirkişiye yemin ettirme yetkisi bulunmaktadır. İfade tespit ederken ifadesi tespit olunana yemin ettirme yetkisi notere tanınmamıştır. Noterlerce düzenlenen bu tür belgelerin mahkemelerde kuvvetli bir delil olabileceği dolayısıyla yargı organlarının işlerini kolaylaştıracağı ortadadır. Bu nedenle noterlerin yapacağı tespitlerin hukuki niteliğe sahip bulunmasına dikkat etmeleri gerekir. Bazı noterlerin düzenlediği, ifade tespitleri ceza davaları ile ilgili olduğundan, Cumhuriyet Savcılıkları noterlerin yetki aşımında bulunduğunu kabul etmektedirler. Adalet Bakanlığına yazdığımız birçok yazıya aldığımız cevapta ise Bakanlık görüşünün bu merkezde olduğu anlaşılmaktadır. Halbuki ifade tespiti notere bir görev olarak verilmiş olup, hukuki, cezai nitelikteki ifade tespiti konusunda 61. maddede bir ayrım bulunmamaktadır. Kaldı ki noter, kanunlara, ahlak ve adaba aykırı olmamak kaydıyla önüne gelen işi geri çeviremez, yapmakla mükelleftir. Yukarıda gösterilen sebeplerle ifade tespitlerinde hukuki veya cezai olmak konusunda bir ayrım yapmaya gerek olmadığı görüşünde olmamıza rağmen, cezai nitelikteki ifade tespitlerinin noterlikte düzenlenmesi konusunda noterlerin yetki aşımında bulunduğu Adalet Bakanlığının son görüşü olduğundan, bu görüşe uyulması gerektiği düşünülmektedir. Bilgi edinilmesini rica ederim. Saygılarımla, Başkan S. Halis TOKDEMİR (Ankara 14. Noteri) Güncelleme: 25.10.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "1975-24 sayılı genelge",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F1975-24-sayili-genelge.html",
        "title": "",
        "target": "",
        "type": "internal"
      },
      {
        "text": "1975-24 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?1975-24-sayili-genelge.html",
        "title": "",
        "target": "_top",
        "type": "internal"
      },
      {
        "text": "",
        "href": "genelgeler.html",
        "title": "GENELGELER",
        "target": "",
        "type": "internal"
      },
      {
        "text": "GENELGE",
        "href": "genelgeler.html",
        "title": "GENELGELER",
        "target": "",
        "type": "internal"
      },
      {
        "text": "GENEL YAZI",
        "href": "genel-yazilar.html",
        "title": "GENEL YAZILAR",
        "target": "",
        "type": "internal"
      },
      {
        "text": "TÜM GEN. G. YAZI",
        "href": "genelge-ve-genel-yazilarin-tumu.html",
        "title": "GEN.VE GENEL YAZILARIN TÜMÜ",
        "target": "",
        "type": "internal"
      },
      {
        "text": "GEN. G. YAZI ÖZET",
        "href": "genelge-ve-genel-yazilar-islemlere-gore.html",
        "title": "GENELGE VE GENEL YAZI ÖZETLERİ",
        "target": "",
        "type": "internal"
      },
      {
        "text": "BİRLEŞ. GEN",
        "href": "genelgeler-birlestirilmis-genelgeler.html",
        "title": "BİRLEŞTİRİLMİŞ GENELGELER",
        "target": "",
        "type": "internal"
      },
      {
        "text": "TÜM DANIŞ GÖRÜŞ",
        "href": "tnb-danismanlik-goruslerinin-tumu.html",
        "title": "DANIŞMANLIK GÖRÜŞLERİNİN TÜMÜ",
        "target": "",
        "type": "internal"
      },
      {
        "text": "T.N.B MEVZ",
        "href": "tnb-mevzuati.html",
        "title": "T.N.B MEVZUATI",
        "target": "",
        "type": "internal"
      },
      {
        "text": "Noterlik Kanunu",
        "href": "noterlik-kanunu.html",
        "title": "",
        "target": "",
        "type": "internal"
      },
      {
        "text": "Noterlik Kanununun 108. maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Güncelleme: 25.10.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "1975-24 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>1975-24 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"Tescil edilecek işlemler\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"20/5/1975 &nbsp;Konu : Gaziantep Bölge toplantısında görüşülen TESBİT ve TESCİL İŞLEMLERİ Hak. &nbsp; GENELGE (24) &nbsp; Gaziantep Noter Odasının 7.11.1974 günü yapılan toplantısında, Noter\" />\n\n   <link rel=\"canonical\" content=\"noterlikrehberi.net/rehber/index.html?1975-24-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"1975-24-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"Tescil edilecek işlemler\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"1975-24 sayılı genelge\",\n\n   mailsubject: \"Tavsiye: Noterlik Rehberi - 1975-24 sayılı genelge &nbsp; &nbsp;GENELGE &nbsp; &nbsp;GENEL YAZI&nbsp; &nbsp;TÜM GEN. G. YAZI&nbsp; &nbsp;GEN. G. YAZI ÖZET&nbsp; &nbsp;BİRLEŞ. GEN&nbsp; &nbsp;TÜM DANIŞ GÖRÜŞ&nbsp; &nbsp;T.N.B MEVZ\",\n\n   sharesubject: \"Noterlik Rehberi - 1975-24 sayılı genelge &nbsp; &nbsp;GENELGE &nbsp; &nbsp;GENEL YAZI&nbsp; &nbsp;TÜM GEN. G. YAZI&nbsp; &nbsp;GEN. G. YAZI ÖZET&nbsp; &nbsp;BİRLEŞ. GEN&nbsp; &nbsp;TÜM DANIŞ GÖRÜŞ&nbsp; &nbsp;T.N.B MEVZ\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"1975-24-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"1975-24-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?1975-24-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?1975-24-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?1975-24-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?1975-24-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F1975-24-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>1975-24 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?1975-24-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">1975-24 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\" style=\"font-size: 13px; font-weight: normal;\">  &nbsp; <a href=\"genelgeler.html\" class=\"topiclink\" title=\"GENELGELER\"> </a></span><span class=\"f_Templatebuton_9\" style=\"font-size: 13px;\"><a href=\"genelgeler.html\" class=\"topiclink\" title=\"GENELGELER\">GENELGE </a>  &nbsp; <a href=\"genel-yazilar.html\" class=\"topiclink\" title=\"GENEL YAZILAR\">GENEL YAZI</a>  &nbsp; <a href=\"genelge-ve-genel-yazilarin-tumu.html\" class=\"topiclink\" title=\"GEN.VE GENEL YAZILARIN TÜMÜ\">TÜM GEN. G. YAZI</a>  &nbsp; <a href=\"genelge-ve-genel-yazilar-islemlere-gore.html\" class=\"topiclink\" title=\"GENELGE VE GENEL YAZI ÖZETLERİ\">GEN. G. YAZI ÖZET</a>  &nbsp; <a href=\"genelgeler-birlestirilmis-genelgeler.html\" class=\"topiclink\" title=\"BİRLEŞTİRİLMİŞ GENELGELER\">BİRLEŞ. GEN</a>  &nbsp; <a href=\"tnb-danismanlik-goruslerinin-tumu.html\" class=\"topiclink\" title=\"DANIŞMANLIK GÖRÜŞLERİNİN TÜMÜ\">TÜM DANIŞ GÖRÜŞ</a>  &nbsp; <a href=\"tnb-mevzuati.html\" class=\"topiclink\" title=\"T.N.B MEVZUATI\">T.N.B MEVZ</a></span></p>\n\n<p class=\"p_Templatebuton_9\"><span class=\"f_Templatebuton_9\">&nbsp;</span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p>20/5/1975 </p>\n\n<p>Konu : Gaziantep Bölge toplantısında görüşülen TESBİT ve TESCİL İŞLEMLERİ Hak.</p>\n\n<p>&nbsp;</p>\n\n<p>GENELGE (24)</p>\n\n<p>&nbsp;</p>\n\n<p>Gaziantep Noter Odasının 7.11.1974 günü yapılan toplantısında, <a href=\"noterlik-kanunu.html\" class=\"topiclink\">Noterlik Kanunu</a>nun 61 ve 108. maddelerinde düzenlenen tespit ve tescil işlemleri görüşülmüştür. Bu konularda Yönetim. Kurulumuzun mutabakata vardığı görüş, tavsiye olarak aşağıda sunulmaktadır.</p>\n\n<p>&nbsp;</p>\n\n<p>A -TESCİL</p>\n\n<p><span class=\"f_Arial12\"><a href=\"javascript:void(0);\" onclick=\"return hmshowPopup(event, popid_662905751, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanununun 108. maddesi</a></span> kanunen tescili gereken işlemleri, sicil defterine, sıra numarası altında, işlemin tarih ve numarası, ilgililerin ad ve soyadları ve işlemin niteliği yazılmak suretiyle tescil edileceği hükmünü amirdir. Görülüyor ki, 3456 sayılı kanunun 44/B maddesinde düzenlenen tescil ile kanunun 108. maddesinde düzenlenen tescil arasında iki fark ortaya çıkmıştır.</p>\n\n<p>&nbsp;</p>\n\n<p>Bu farklılıktan biri tescili gerekli işlemlerin Noterlik kanununda tahdidi olarak sayılmayıp, kanunların emrettiği hususlarda tescil yapılması gereğidir.</p>\n\n<p>Diğeri ise, tescilin şekli hakkındadır. Yeni kanun, mukavelenin özel sicil defterine aynen değil, sıra numarası altında, işlemin tarih ve numarası ilgililerin ad ve soyadları ve işlemin niteliği yazılmak, suretiyle yapılacağı hükmünü getirmiştir.</p>\n\n<p>&nbsp;</p>\n\n<p>a) &nbsp; &nbsp;Tescil edilecek işlemler :</p>\n\n<p>&nbsp;</p>\n\n<p>l -Mülkiyeti muhafaza kaydıyla yapılan satışlar :</p>\n\n<p>&nbsp;</p>\n\n<p>Medeni Kanunun 688. maddesine göre başkasına naklettiği mülkiyeti nakilin uhdesinde hıfz için yapılan sözleşmeler ancak menkulü alan kimsenin ikametgahındaki noter tarafından tasdik ve özel siciline kaydedilmekle muteber olur.</p>\n\n<p>-Evlenme Mukavelesi : Medeni Kanunun 237. &nbsp; maddesine göre evlenme mukaveleleri ve karı koca arasında usule müteallik mahkeme kararı ile ortaklık mallarını veya karının şahsi mallarına dair aralarında yapacakları sözleşmeler notere tescil ettirilmiş olmadıkça üçüncü kişilere karşı hüküm ifade etmez. Yetkili noter kocanın ikametgahı noteridir. Koca ikametgahını değiştirirse tescilin üç ay içinde yeni ikametgah noterinde &nbsp; &nbsp;yenilenmesi gerekir. 3 ay geçince eski tescilin hükmü kalmaz.</p>\n\n<p>&nbsp;</p>\n\n<p>-Menkul Rehninde Tescil : 2284 sayılı Türkiye Halk Bankası ve Halk Sandıkları Kanununun 17.4.1969 tarihinde 1162 sayılı Kanunla değiştirilen ek birinci maddesine göre Türkiye Halk Bankası tarafından satın alınıp, esnaf, küçük sanatkar veya bunların kurmuş oldukları mesleki kooperatiflere kredi ile satılarak teslim edilen veya bedelleri bankaca ikraz &nbsp; &nbsp;edilen veya bankadan alınan krediye karşılık gösterilen makine, alet, edevat ve teçhizat, borçlunun elinde olsa bile bankaya merhundur.</p>\n\n<p>&nbsp;</p>\n\n<p>Bu rehin hakkı borçlunun mesleğini icra ettiği yerdeki noter dairesinde tutulacak özel bir sicil defterine kaydolunur.</p>\n\n<p>&nbsp;</p>\n\n<p>4 -2490 Sayılı Artırma, Eksiltme ve İhale Kanununun 25. maddesinde düzenlenen mukavelenin noterlikte tescil edileceğinden bahsedilmekte ise de, mukavele altındaki imzaların noterce onaylanması esas olup, ayrıca bir sicile kaydına gerek yoktur. Bu maddede kullanılan Tescil tabiri sözleşmenin geçerliliği için tasdik anlamına gelmektedir.</p>\n\n<p>&nbsp;</p>\n\n<p><span style=\"text-decoration: line-through;\">B --TESBİT İŞLERİ :</span></p>\n\n<p><span style=\"text-decoration: line-through;\">&nbsp;</span></p>\n\n<p><span style=\"text-decoration: line-through;\">Noterlik Kanununun 61. maddesine göre noterler bir şeyin veya bir yerin hal ve şeklini, kıymetini, ilgili şahısların kimlik ve ifadelerini tespit ederek ve davet edildikleri piyango ve özel kuruluşların kura, seçim toplantılarında hazır bulunarak durumu belgelendirirler.</span></p>\n\n<p><span style=\"text-decoration: line-through;\">&nbsp;</span></p>\n\n<p><span style=\"text-decoration: line-through;\">Noterlerin yaptıkları tespitlerin mahkemelere açılan tespit davaları ile bir ilgisi yoktur. Noterlerin yaptıkları tespitler diğer noterlik işlemleri gibi aksi sabit oluncaya kadar doğru kabul edilen resmi işlemlerdendir. Noterce tespit edilen hususlarda doğruluk karinesinin çürütülmesi için daha kuvvetli bir delil gerekir. Noterce yapılan tespitin doğru olmadığı adli mercilere karşı iddia ve ispat edilebilir.</span></p>\n\n<p><span style=\"text-decoration: line-through;\">&nbsp;</span></p>\n\n<p><span style=\"text-decoration: line-through;\">Noterler 53. maddede zikredildiği gibi kanunların emredici hükümlerine aykırı hususlarda işlem yapamazlar. Noterler yapacakları işlemlerde Borçlar Kanununun 19. maddesine de uymak zorunda olduklarından ahlak ve adaba aykırı tespit yapamazlar.</span></p>\n\n<p><span style=\"text-decoration: line-through;\">&nbsp;</span></p>\n\n<p><span style=\"text-decoration: line-through;\">Noterler bir yerin hal ve şeklini, kıymetini tespit ederken icap ederse bilirkişi ve tanık dinleyebilirler. Bu durumda noterin kanunumuzun 75. maddesine göre tanık tercüman ve bilirkişiye yemin ettirme yetkisi bulunmaktadır. İfade tespit ederken ifadesi tespit olunana yemin ettirme yetkisi notere tanınmamıştır.</span></p>\n\n<p><span style=\"text-decoration: line-through;\">&nbsp;</span></p>\n\n<p><span style=\"text-decoration: line-through;\">Noterlerce düzenlenen bu tür belgelerin mahkemelerde kuvvetli bir delil olabileceği dolayısıyla yargı organlarının işlerini kolaylaştıracağı ortadadır. Bu nedenle noterlerin yapacağı tespitlerin hukuki niteliğe sahip bulunmasına dikkat etmeleri gerekir.</span></p>\n\n<p><span style=\"text-decoration: line-through;\">&nbsp;</span></p>\n\n<p><span style=\"text-decoration: line-through;\">Bazı noterlerin düzenlediği, ifade tespitleri ceza davaları ile ilgili olduğundan, Cumhuriyet Savcılıkları noterlerin yetki aşımında bulunduğunu kabul etmektedirler. Adalet Bakanlığına yazdığımız birçok yazıya aldığımız cevapta ise Bakanlık görüşünün bu merkezde olduğu anlaşılmaktadır.</span></p>\n\n<p><span style=\"text-decoration: line-through;\">&nbsp;</span></p>\n\n<p><span style=\"text-decoration: line-through;\">Halbuki ifade tespiti notere bir görev olarak verilmiş olup, hukuki, cezai nitelikteki ifade tespiti konusunda 61. maddede bir ayrım bulunmamaktadır. Kaldı ki noter, kanunlara, ahlak ve adaba aykırı olmamak kaydıyla önüne gelen işi geri çeviremez, yapmakla mükelleftir.</span></p>\n\n<p><span style=\"text-decoration: line-through;\">&nbsp;</span></p>\n\n<p><span style=\"text-decoration: line-through;\">Yukarıda gösterilen sebeplerle ifade tespitlerinde hukuki veya cezai olmak konusunda bir ayrım yapmaya gerek olmadığı görüşünde olmamıza rağmen, cezai nitelikteki ifade tespitlerinin noterlikte düzenlenmesi konusunda noterlerin yetki aşımında bulunduğu Adalet Bakanlığının son görüşü olduğundan, bu görüşe uyulması gerektiği düşünülmektedir.</span></p>\n\n<p>&nbsp;</p>\n\n<p>Bilgi edinilmesini rica ederim.</p>\n\n<p>Saygılarımla, Başkan</p>\n\n<p>S. Halis TOKDEMİR</p>\n\n<p>(Ankara 14. Noteri)</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"1975-24-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.10.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:14:20.822709"
}