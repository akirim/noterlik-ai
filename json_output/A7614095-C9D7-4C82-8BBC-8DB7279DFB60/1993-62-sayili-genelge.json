{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\1993-62-sayili-genelge.html",
    "title": "1993-62 sayılı genelge",
    "description": "ANKARA, 9.8.1993 Özü : Kasko değer cetvelinde bulunmayan bazı araçların emsalinin bulunamaması halinde ise bu araçların alım satım ve taahhüdü ile ilgili işlemlerde piyasada...",
    "keywords": [
      "Kasko değer cetvelinde bulunmayan bazı araçların emsalinin bulunamaması halinde ise bu araçların alım satım ve taahhüdü ile ilgili işlemlerde piyasada alımı satımı yapılan benzeri araçların değerinden az olmamak üzere ilgililerce beyan edilen değer esas alınacaktır."
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 1993-62 sayılı genelge Email Gönder 1993-62 sayılı genelge << Fihrist-Ana sayfa >> 1993-62 sayılı genelge ARAÇ SATIŞ SÖZ    39 SAYILI GENELGE    GEN VE GENEL YAZILAR    SEÇENEKLER MEVZUAT    EKLENECEK BEYAN ANKARA, 9.8.1993 Özü : Kasko değer cetvelinde bulunmayan bazı araçların emsalinin bulunamaması halinde ise bu araçların alım satım ve taahhüdü ile ilgili işlemlerde piyasada alımı satımı yapılan benzeri araçların değerinden az olmamak üzere ilgililerce beyan edilen değer esas alınacaktır. GENELGE 62 Kasko değer listesinde markası, modeli ve tipi bulunmakla beraber sadece birkaç yılın değerinin yazılı olup, satışı istenen aracın değerinin cetvelde yer almaması halinde ne gibi işlem yapılacağı Maliye Bakanlığından sorulmuş idi. Anılan Bakanlıktan konuya ilişkin olarak gönderilen 16.4.1993 tarih ve 24536 sayılı yazıda: \"İlgi yazınızla kasko değer listesinde 1992 modeli haricinde herhangi bir değeri yer almayan 1990 model İSUZU marka kamyonetin değerinin nasıl hesaplanacağı sorulmaktadır. İlgi yazınız konusu hakkında Türkiye Sigorta ve Reasürans Şirketleri Birliği ile yapılan yazışmalardan, motorlu kara taşıtlarının sigorta prim değerlerinin, taşıtların hangi tarihlerde imal ve ithal edildiği konusunda ithalatçı ve imalatçı firmalar, Otomobil İthalatçıları Derneği ve Otomobil Sanayicileri Derneği ile yazışmalarda bulunulmak suretiyle oluşturulduğundan bahisle, İSUZU marka araçların Türkiye'de imalatını ve ithalatını yapan şirketin, taleplerine gerekli cevabı vermemesi sonucunda inceleme konusu kamyonetin değerinin tespit edilemediği belirtilmektedir. Ancak bakanlığımız yazısı üzerine yapılan tespit sonucunda İSUZU marka kamyonetin tipi TFR 54 FC olup, 1990 modelinin bedelinin 119.000.000.- TL. olduğu bildirilmiştir. Öte yandan, bu gibi değer uygulamalarında 17 seri nolu Harçlar Kanunu Genel Tebliğinde yer alan esaslara bağlı olmaksızın Birliğinizce doğrudan Türkiye Sigorta ve Reasürans Şirketleri Birliğinden görüş istenilmek suretiyle işlem yapılması mümkün bulunmaktadır.\" denilmiştir. Bu yazı Yönetim Kurulumuzda görüşülmüş ve ancak noterliklere başvurularak derhal satış işlemi istenilen bir araç hakkında Türkiye Sigorta ve Reasürans Şirketleri Birliğinden görüş istenmesinin mümkün olamayacağı, bu gibi hallerde en yakın model veya benzer bir aracın değerine göre işlem ifasının daha uygun olacağının düşünüldüğünden bahisle konunun bir kere daha incelenmesi Maliye Bakanlığından rica olunmuştur. Bunun üzerine anılan Bakanlıktan ikinci defa gönderilen 6.7.1993 tarih ve 42487 sayılı yazıda da; \"Bilindiği gibi 492 sayılı Harçlar Kanunun 43 ncü maddesine eklenen ilgili fıkranın uygulaması bakımından 26.12.1990 tarihli Resmi Gazete'de yayımlanan 17 seri nolu Harçlar Kanunu Genel Tebliğinde (Türkiye Sigorta Reasürans Şirketleri Birliği tarafından yayımlanmakta olan kasko değer listesinde, bazı motorlu kara taşıtları cinsi, markası, modeli ve yaşı itibariyle yer almayabilir. Bu durumda, söz konusu taşıtların noterlerde gerçekleştirilen alım, Satım ve taahhüt işleminde listelerde yer alan emsali taşıtların değerinden az olmamak üzere ilgililerce beyan edilen değer dikkate alınacaktır. Öte yandan listelerde yer almayan araçların emsalinin bulunamaması halinde ise bu araçların alım satım ve taahhüdü ile ilgili işlemlerde piyasada alımı satımı yapılan benzeri araçların değerinden az olmamak üzere ilgililerce beyan edilen değer esas alınacaktır.) denilmektedir. Sözü edilen esaslar kasko değer listelerinde yer almayan motorlu kara taşıtlarının alımı, satımı ve taahhüdü işlemlerinde uygulanmaktadır. Dolayısıyla listelerde marka ve cinsi dahil olmak üzere hiçbir bilgi yer almayan taşıtlar yönünden uygulanmasına devam edilecektir. Ancak listelerde markası ve cinsi yer almakla birlikte herhangi bir modeli bulunmayan taşıtlar yönünden ilgi b yazımız (genelgenin birinci bölümünde yer verilen yazı kastediliyor) esasları çerçevesinde işlem yapılması gerekmektedir.\" denilmektedir. Bilinmesini ve buna göre işlem ifasını rica ederim. Saygılarımla, Türkiye Noterler Birliği BAŞKAN YARDIMCISI Fethiye TUNÇSİPER (Beyoğlu 15. Noteri) Güncelleme: 18.08.2020 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "1993-62 sayılı genelge",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F1993-62-sayili-genelge.html",
        "title": "",
        "target": "",
        "type": "internal"
      },
      {
        "text": "1993-62 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?1993-62-sayili-genelge.html",
        "title": "",
        "target": "_top",
        "type": "internal"
      },
      {
        "text": "ARAÇ SATIŞ SÖZ",
        "href": "arac-satis-sozlesmeleri-dizini.html",
        "title": "ARAÇ SATIŞ SÖZLEŞMELERİ DİZİNİ",
        "target": "",
        "type": "internal"
      },
      {
        "text": "39 SAYILI GENELGE",
        "href": "arac-devir-kiralama-rehin-islemleri-hak-birlestirilmis-39-sayili-genelge.html",
        "title": "TESCİL EDİLMİŞ ARAÇLARIN HER TÜRLÜ DEVİRLERİ İLE KİRALAMA VE REHİN İŞLEMLERİ HAK.BİRLEŞTİRİLMİŞ 39 SAYILI GENELGE",
        "target": "",
        "type": "internal"
      },
      {
        "text": "GEN VE GENEL YAZILAR",
        "href": "arac-satis-sozlesmesi-genelgeler-genelyazilar.html",
        "title": "ARAÇ SATIŞ SÖZLEŞMESİ GENELGE VE GENEL YAZILAR",
        "target": "",
        "type": "internal"
      },
      {
        "text": "SEÇENEKLER",
        "href": "arac-satis-secenekleri-fihristi.html",
        "title": "ARAÇ SATIŞ SÖZ-SEÇENEKLERİ",
        "target": "",
        "type": "internal"
      },
      {
        "text": "MEVZUAT",
        "href": "arac-satis-sozlesmesi-mevzuati.html",
        "title": "ARAÇ SATIŞ SÖZLEŞMESİ MEVZUAT",
        "target": "",
        "type": "internal"
      },
      {
        "text": "EKLENECEK BEYAN",
        "href": "tablo-istenecek-belge-eklenecek-beyanlar.html",
        "title": "TABLO- İSTENECEK BELGE EKLENECEK BEYANLAR",
        "target": "",
        "type": "internal"
      },
      {
        "text": "Harçlar Kanunu",
        "href": "harclar-kanunu.html",
        "title": "",
        "target": "",
        "type": "internal"
      },
      {
        "text": "Güncelleme: 18.08.2020",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "1993-62 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>1993-62 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"Kasko değer cetvelinde bulunmayan bazı araçların emsalinin bulunamaması halinde ise bu araçların alım satım ve taahhüdü ile ilgili işlemlerde piyasada alımı satımı yapılan benzeri araçların değerinden az olmamak üzere ilgililerce beyan edilen değer esas alınacaktır.\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"ANKARA, 9.8.1993 Özü : Kasko değer cetvelinde bulunmayan bazı araçların emsalinin bulunamaması halinde ise bu araçların alım satım ve taahhüdü ile ilgili işlemlerde piyasada...\" />\n\n   <link rel=\"canonical\" content=\"noterlikrehberi.net/rehber/index.html?1993-62-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"1993-62-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"Kasko değer cetvelinde bulunmayan bazı araçların emsalinin bulunamaması halinde ise bu araçların alım satım ve taahhüdü ile ilgili işlemlerde piyasada alımı satımı yapılan benzeri araçların değerinden az olmamak üzere ilgililerce beyan edilen değer esas alınacaktır.\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"1993-62 sayılı genelge\",\n\n   mailsubject: \"Tavsiye: Noterlik Rehberi - 1993-62 sayılı genelge &nbsp; &nbsp;ARAÇ SATIŞ SÖZ&nbsp; &nbsp;39 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;SEÇENEKLER&nbsp; &nbsp;MEVZUAT&nbsp; &nbsp;EKLENECEK BEYAN\",\n\n   sharesubject: \"Noterlik Rehberi - 1993-62 sayılı genelge &nbsp; &nbsp;ARAÇ SATIŞ SÖZ&nbsp; &nbsp;39 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;SEÇENEKLER&nbsp; &nbsp;MEVZUAT&nbsp; &nbsp;EKLENECEK BEYAN\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"1993-62-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"1993-62-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?1993-62-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?1993-62-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?1993-62-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?1993-62-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F1993-62-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>1993-62 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?1993-62-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">1993-62 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"arac-satis-sozlesmeleri-dizini.html\" class=\"topiclink\" title=\"ARAÇ SATIŞ SÖZLEŞMELERİ DİZİNİ\">ARAÇ SATIŞ SÖZ</a>  &nbsp; <a href=\"arac-devir-kiralama-rehin-islemleri-hak-birlestirilmis-39-sayili-genelge.html\" class=\"topiclink\" title=\"TESCİL EDİLMİŞ ARAÇLARIN HER TÜRLÜ DEVİRLERİ İLE KİRALAMA VE REHİN İŞLEMLERİ HAK.BİRLEŞTİRİLMİŞ 39 SAYILI GENELGE\">39 SAYILI GENELGE</a>  &nbsp; <a href=\"arac-satis-sozlesmesi-genelgeler-genelyazilar.html\" class=\"topiclink\" title=\"ARAÇ SATIŞ SÖZLEŞMESİ GENELGE VE GENEL YAZILAR\">GEN VE GENEL YAZILAR</a>  &nbsp; <a href=\"arac-satis-secenekleri-fihristi.html\" class=\"topiclink\" title=\"ARAÇ SATIŞ SÖZ-SEÇENEKLERİ\">SEÇENEKLER</a>  &nbsp; <a href=\"arac-satis-sozlesmesi-mevzuati.html\" class=\"topiclink\" title=\"ARAÇ SATIŞ SÖZLEŞMESİ MEVZUAT\"> MEVZUAT</a>  &nbsp; <a href=\"tablo-istenecek-belge-eklenecek-beyanlar.html\" class=\"topiclink\" title=\"TABLO- İSTENECEK BELGE EKLENECEK BEYANLAR\">EKLENECEK BEYAN</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">ANKARA, 9.8.1993</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Özü : Kasko değer cetvelinde bulunmayan bazı araçların emsalinin bulunamaması halinde ise bu araçların alım satım ve taahhüdü ile ilgili işlemlerde piyasada alımı satımı yapılan benzeri araçların değerinden az olmamak üzere ilgililerce beyan edilen değer esas alınacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">GENELGE 62</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Kasko değer listesinde markası, modeli ve tipi bulunmakla beraber sadece birkaç yılın değerinin yazılı olup, satışı istenen aracın değerinin cetvelde yer almaması halinde ne gibi işlem yapılacağı Maliye Bakanlığından sorulmuş idi.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Anılan Bakanlıktan konuya ilişkin olarak gönderilen 16.4.1993 tarih ve 24536 sayılı yazıda:</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&quot;İlgi yazınızla kasko değer listesinde 1992 modeli haricinde herhangi bir değeri yer almayan 1990 model İSUZU marka kamyonetin değerinin nasıl hesaplanacağı sorulmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi yazınız konusu hakkında Türkiye Sigorta ve Reasürans Şirketleri Birliği ile yapılan yazışmalardan, motorlu kara taşıtlarının sigorta prim değerlerinin, taşıtların hangi tarihlerde imal ve ithal edildiği konusunda ithalatçı ve imalatçı firmalar, Otomobil İthalatçıları Derneği ve Otomobil Sanayicileri Derneği ile yazışmalarda bulunulmak suretiyle oluşturulduğundan bahisle, İSUZU marka araçların Türkiye'de imalatını ve ithalatını yapan şirketin, taleplerine gerekli cevabı vermemesi sonucunda inceleme konusu kamyonetin değerinin tespit edilemediği belirtilmektedir. Ancak bakanlığımız yazısı üzerine yapılan tespit sonucunda İSUZU marka kamyonetin tipi TFR 54 FC olup, 1990 modelinin bedelinin 119.000.000.- TL. olduğu bildirilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Öte yandan, bu gibi değer uygulamalarında 17 seri nolu <a href=\"harclar-kanunu.html\" class=\"topiclink\">Harçlar Kanunu</a> Genel Tebliğinde yer alan esaslara bağlı olmaksızın Birliğinizce doğrudan Türkiye Sigorta ve Reasürans Şirketleri Birliğinden görüş istenilmek suretiyle işlem yapılması mümkün bulunmaktadır.&quot; denilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu yazı Yönetim Kurulumuzda görüşülmüş ve ancak noterliklere başvurularak derhal satış işlemi istenilen bir araç hakkında Türkiye Sigorta ve Reasürans Şirketleri Birliğinden görüş istenmesinin mümkün olamayacağı, bu gibi hallerde en yakın model veya benzer bir aracın değerine göre işlem ifasının daha uygun olacağının düşünüldüğünden bahisle konunun bir kere daha incelenmesi Maliye Bakanlığından rica olunmuştur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bunun üzerine anılan Bakanlıktan ikinci defa gönderilen 6.7.1993 tarih ve 42487 sayılı yazıda da;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&quot;Bilindiği gibi 492 sayılı Harçlar Kanunun 43 ncü maddesine eklenen ilgili fıkranın uygulaması bakımından 26.12.1990 tarihli Resmi Gazete'de yayımlanan 17 seri nolu Harçlar Kanunu Genel Tebliğinde (Türkiye Sigorta Reasürans Şirketleri Birliği tarafından yayımlanmakta olan kasko değer listesinde, bazı motorlu kara taşıtları cinsi, markası, modeli ve yaşı itibariyle yer almayabilir. Bu durumda, söz konusu taşıtların noterlerde gerçekleştirilen alım, Satım ve taahhüt işleminde listelerde yer alan emsali taşıtların değerinden az olmamak üzere ilgililerce beyan edilen değer dikkate alınacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Öte yandan listelerde yer almayan araçların emsalinin bulunamaması halinde ise bu araçların alım satım ve taahhüdü ile ilgili işlemlerde piyasada alımı satımı yapılan benzeri araçların değerinden az olmamak üzere ilgililerce beyan edilen değer esas alınacaktır.) denilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Sözü edilen esaslar kasko değer listelerinde yer almayan motorlu kara taşıtlarının alımı, satımı ve taahhüdü işlemlerinde uygulanmaktadır. Dolayısıyla listelerde marka ve cinsi dahil olmak üzere hiçbir bilgi yer almayan taşıtlar yönünden uygulanmasına devam edilecektir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ancak listelerde markası ve cinsi yer almakla birlikte herhangi bir modeli bulunmayan taşıtlar yönünden ilgi b yazımız (genelgenin birinci bölümünde yer verilen yazı kastediliyor) esasları çerçevesinde işlem yapılması gerekmektedir.&quot; denilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bilinmesini ve buna göre işlem ifasını rica ederim. Saygılarımla,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Türkiye Noterler Birliği</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">BAŞKAN YARDIMCISI</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Fethiye TUNÇSİPER</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">(Beyoğlu 15. Noteri)</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"1993-62-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 18.08.2020</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:14:52.568866"
}