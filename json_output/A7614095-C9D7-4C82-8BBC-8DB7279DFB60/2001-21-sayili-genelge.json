{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2001-21-sayili-genelge.html",
    "title": "2001-21 sayılı genelge",
    "description": "Ankara, 28.6.2001 Özü : Evvelce düzenlenen finansal kiralama sözleşmesindeki bedelin artırılması sonucunda yapılan değişiklik işleminden alınacak noter ücreti  Hk.  G E N E L G",
    "keywords": [
      "finansal kiralama sözleşmesindeki bedelin artırılması sonucunda yapılan değişiklik işleminden alınacak noter ücreti  Hk."
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2001-21 sayılı genelge Email Gönder 2001-21 sayılı genelge << Fihrist-Ana sayfa >> 2001-21 sayılı genelge FİNANSAL KİRA SÖZ    FİNANSAL KİRA. SÖZ.DEVRİ    GEN VE GENEL YAZILAR    FİNANSAL KİRALAMA.. KAN. Ankara, 28.6.2001 Özü : Evvelce düzenlenen finansal kiralama sözleşmesindeki bedelin artırılması sonucunda yapılan değişiklik işleminden alınacak noter ücreti  Hk. G E N E L G E ( 21 ) Bir Noterliğimizden Birliğimize intikal eden ve bu noterlikte evvelce düzenlenen finansal kiralama sözleşmesinin, sözleşme kapsamına yeni malzemelerin eklenmesi sonucunda belli paranın yanısıra ödeme planında yer alan tutarların da değişmesi sebebiyle noter ücretinin ne surette hesaplanacağına ilişkin talep Yönetim Kurulumuzun 21.06.2001 tarihli toplantısında görüşülerek tespit olunan görüşün genelge muhtevasında duyurulmasına karar verilmiştir. Müracaatçı noterlik yazısı ekinde Birliğimize gönderilen belgelerin incelenmesinden ................ FİNANSAL KİRALAMA ANONİM ŞİRKETİ İLE KİRACI ..................... KART SİSTEMLERİ SAN.VE TİC.A.Ş.arasında eski tarihle akdedilen finansal kiralama sözleşmesi kapsamında üç ayrı proforma fatura muhtevasındaki kiralama konusu malzemenin (1.097.233 DM + 2.600.000 DM + 759.500 DM) toplam değerinin 4.456.733 DM olduğu ve buna göre de 60 aylık ödeme planı düzenlendiği görülmektedir. Sözleşmede bilahare yapılan değişiklikle 206.759.80 DEM tutarındaki proforma fatura kapsamındaki malzemenin de yukarıda belirtilen finansal kiralama sözleşmesine dahil edildiği, bu suretle de  sözleşmedeki belli paranın artırıldığı görülmektedir. Ödeme planı da değiştirilmiş olmakla birlikte 60 aylık süre sabit bırakılmış ve taksit tutarları artırılmış bulunmaktadır. Bilindiği üzere, 3226 sayılı Kanunun 30 uncu maddesi hükmü çerçevesinde finansal kiralama sözleşmeleri harç ve damga vergisinden istisna edilmiştir. 01.03.2001 tarihinde uygulamaya konulan ücret tarifesinin 8 inci maddesinde ise belli değer ihtiva eden ve fakat harçtan istisna olan işlemlerden, eğer harç alınacak olsa idi hesaplanan harcın %10’u nispetinde noter ücreti alınacağı belirtilmiştir. Bu durumda da inceleme konusu finansal kiralama sözleşmesinin, harca tabi olsa idi harç hesabının ne surette yapılabileceği hususunun incelenmesi gerekmektedir. 492 sayılı Kanuna bağlı (2) sayılı tarifenin II/9 uncu pozisyonunda evvelce yapılan işin esas mahiyet ve değeri değişmemek kaydıyla yapılan düzeltme beyanlarından maktu harç alınacağı hükme bağlanmıştır. Finansal kiralama sözleşmesindeki belli para artırıldığına göre, değişiklik işleminin düzeltme beyanı gibi maktu harca tabi tutulması mümkün değildir. Genel harç uygulama prensipleri dikkate alındığında, maktu harca tabi bulunan düzeltme beyanları dışında, evvelce düzenlenen mukavelede yapılan değişiklik sonucunda belli paranın artması veya azalması durumlarında, mukavelenin ihtiva ettiği yeni değerler üzerinden nispi harca tabi tutulması gerekmektedir. Dolayısıyla da finansal kiralama sözleşmesindeki mevcut malzemeye ilaveten yeni malzemeler de kira kapsamına alındığından, sözleşmenin ihtiva ettiği yeni değer üzerinden hesaplanacak nispi harç tutarı esas alınarak %10 nispetinde noter ücreti tahsil edilmesi gerektiği düşünülmektedir. Bilgi edinilmesini ve gereğinin buna göre yapılmasını rica ederim. Saygılarımla. BAŞKAN Hasip DİNÇER (Ankara 24.Noteri) Güncelleme: 25.08.2020 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2001-21 sayılı genelge",
        "id": "",
        "class": [
          "p_Heading1"
        ]
      },
      {
        "level": 1,
        "text": "Ankara, 28.6.2001",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2001-21-sayili-genelge.html",
        "title": "",
        "target": "",
        "type": "internal"
      },
      {
        "text": "2001-21 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2001-21-sayili-genelge.html",
        "title": "",
        "target": "_top",
        "type": "internal"
      },
      {
        "text": "FİNANSAL KİRA SÖZ",
        "href": "finansal-kira-sozlesmesi.html",
        "title": "FİNANSAL KİRA SÖZLEŞMESİ",
        "target": "",
        "type": "internal"
      },
      {
        "text": "FİNANSAL KİRA. SÖZ.DEVRİ",
        "href": "finansal-kira-sozlesmesinin-devri.html",
        "title": "FİN KİRALAMA SÖZ.DEVRİ",
        "target": "",
        "type": "internal"
      },
      {
        "text": "GEN VE GENEL YAZILAR",
        "href": "finansal-kiralama-genelgeler-genelyazilar.html",
        "title": "",
        "target": "",
        "type": "internal"
      },
      {
        "text": "FİNANSAL KİRALAMA.. KAN.",
        "href": "finansal-kiralama-faktoring-finansman-sirketleri-kanunu.html",
        "title": "",
        "target": "",
        "type": "internal"
      },
      {
        "text": "Güncelleme: 25.08.2020",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2001-21 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2001-21 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"finansal kiralama sözleşmesindeki bedelin artırılması sonucunda yapılan değişiklik işleminden alınacak noter ücreti &nbsp;Hk.\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Ankara, 28.6.2001 Özü : Evvelce düzenlenen finansal kiralama sözleşmesindeki bedelin artırılması sonucunda yapılan değişiklik işleminden alınacak noter ücreti &nbsp;Hk. &nbsp;G E N E L G\" />\n\n   <link rel=\"canonical\" content=\"noterlikrehberi.net/rehber/index.html?2001-21-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2001-21-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"finansal kiralama sözleşmesindeki bedelin artırılması sonucunda yapılan değişiklik işleminden alınacak noter ücreti &nbsp;Hk.\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2001-21 sayılı genelge\",\n\n   mailsubject: \"Tavsiye: Noterlik Rehberi - 2001-21 sayılı genelge &nbsp; &nbsp;FİNANSAL KİRA SÖZ&nbsp; &nbsp;FİNANSAL KİRA. SÖZ.DEVRİ&nbsp; &nbsp;GEN VE GENEL YAZILAR&nbsp; &nbsp;FİNANSAL KİRALAMA.. KAN.\",\n\n   sharesubject: \"Noterlik Rehberi - 2001-21 sayılı genelge &nbsp; &nbsp;FİNANSAL KİRA SÖZ&nbsp; &nbsp;FİNANSAL KİRA. SÖZ.DEVRİ&nbsp; &nbsp;GEN VE GENEL YAZILAR&nbsp; &nbsp;FİNANSAL KİRALAMA.. KAN.\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2001-21-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"2001-21-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2001-21-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2001-21-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2001-21-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2001-21-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2001-21-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2001-21 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2001-21-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2001-21 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"finansal-kira-sozlesmesi.html\" class=\"topiclink\" title=\"FİNANSAL KİRA SÖZLEŞMESİ\">FİNANSAL KİRA SÖZ</a>  &nbsp; <a href=\"finansal-kira-sozlesmesinin-devri.html\" class=\"topiclink\" title=\"FİN KİRALAMA SÖZ.DEVRİ\">FİNANSAL KİRA. SÖZ.DEVRİ</a>  &nbsp; <a href=\"finansal-kiralama-genelgeler-genelyazilar.html\" class=\"topiclink\">GEN VE GENEL YAZILAR</a>  &nbsp; <a href=\"finansal-kiralama-faktoring-finansman-sirketleri-kanunu.html\" class=\"topiclink\">FİNANSAL KİRALAMA.. KAN.</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<h1 class=\"p_Heading1\" style=\"text-align: justify;\">Ankara, 28.6.2001</h1>\n\n<p>Özü : Evvelce düzenlenen finansal kiralama sözleşmesindeki bedelin artırılması sonucunda yapılan değişiklik işleminden alınacak noter ücreti &nbsp;Hk.</p>\n\n<p><span style=\"font-size: 13px; color: #000000;\">&nbsp;</span></p>\n\n<p>G E N E L G E</p>\n\n<p>( 21 )</p>\n\n<p><span style=\"font-size: 13px; color: #000000;\">&nbsp;</span></p>\n\n<p> &nbsp; &nbsp; &nbsp; &nbsp; &nbsp; &nbsp;Bir Noterliğimizden Birliğimize intikal eden ve bu noterlikte evvelce düzenlenen finansal kiralama sözleşmesinin, sözleşme kapsamına yeni malzemelerin eklenmesi sonucunda belli paranın yanısıra ödeme planında yer alan tutarların da değişmesi sebebiyle noter ücretinin ne surette hesaplanacağına ilişkin talep Yönetim Kurulumuzun 21.06.2001 tarihli toplantısında görüşülerek tespit olunan görüşün genelge muhtevasında duyurulmasına karar verilmiştir.</p>\n\n<p>&nbsp;</p>\n\n<p>&nbsp;</p>\n\n<p> &nbsp; &nbsp; &nbsp; &nbsp; &nbsp; &nbsp;Müracaatçı noterlik yazısı ekinde Birliğimize gönderilen belgelerin incelenmesinden ................ FİNANSAL KİRALAMA ANONİM ŞİRKETİ İLE KİRACI ..................... KART SİSTEMLERİ SAN.VE TİC.A.Ş.arasında eski tarihle akdedilen finansal kiralama sözleşmesi kapsamında üç ayrı proforma fatura muhtevasındaki kiralama konusu malzemenin (1.097.233 DM + 2.600.000 DM + 759.500 DM) toplam değerinin 4.456.733 DM olduğu ve buna göre de 60 aylık ödeme planı düzenlendiği görülmektedir. Sözleşmede bilahare yapılan değişiklikle 206.759.80 DEM tutarındaki proforma fatura kapsamındaki malzemenin de yukarıda belirtilen finansal kiralama sözleşmesine dahil edildiği, bu suretle de &nbsp;sözleşmedeki belli paranın artırıldığı görülmektedir. Ödeme planı da değiştirilmiş olmakla birlikte 60 aylık süre sabit bırakılmış ve taksit tutarları artırılmış bulunmaktadır.</p>\n\n<p> &nbsp; &nbsp; &nbsp; &nbsp; &nbsp; </p>\n\n<p> &nbsp; &nbsp; &nbsp; &nbsp; &nbsp; &nbsp;Bilindiği üzere, 3226 sayılı Kanunun 30 uncu maddesi hükmü çerçevesinde finansal kiralama sözleşmeleri harç ve damga vergisinden istisna edilmiştir. 01.03.2001 tarihinde uygulamaya konulan ücret tarifesinin 8 inci maddesinde ise belli değer ihtiva eden ve fakat harçtan istisna olan işlemlerden, eğer harç alınacak olsa idi hesaplanan harcın %10’u nispetinde noter ücreti alınacağı belirtilmiştir. Bu durumda da inceleme konusu finansal kiralama sözleşmesinin, harca tabi olsa idi harç hesabının ne surette yapılabileceği hususunun incelenmesi gerekmektedir.</p>\n\n<p> &nbsp; &nbsp; &nbsp; &nbsp; &nbsp; </p>\n\n<p> &nbsp; &nbsp; &nbsp; &nbsp; &nbsp; &nbsp;492 sayılı Kanuna bağlı (2) sayılı tarifenin II/9 uncu pozisyonunda evvelce yapılan işin esas mahiyet ve değeri değişmemek kaydıyla yapılan düzeltme beyanlarından maktu harç alınacağı hükme bağlanmıştır. Finansal kiralama sözleşmesindeki belli para artırıldığına göre, değişiklik işleminin düzeltme beyanı gibi maktu harca tabi tutulması mümkün değildir.</p>\n\n<p> &nbsp; &nbsp; &nbsp; &nbsp; &nbsp; </p>\n\n<p> &nbsp; &nbsp; &nbsp; &nbsp; &nbsp; &nbsp;Genel harç uygulama prensipleri dikkate alındığında, maktu harca tabi bulunan düzeltme beyanları dışında, evvelce düzenlenen mukavelede yapılan değişiklik sonucunda belli paranın artması veya azalması durumlarında, mukavelenin ihtiva ettiği yeni değerler üzerinden nispi harca tabi tutulması gerekmektedir. Dolayısıyla da finansal kiralama sözleşmesindeki mevcut malzemeye ilaveten yeni malzemeler de kira kapsamına alındığından, sözleşmenin ihtiva ettiği yeni değer üzerinden hesaplanacak nispi harç tutarı esas alınarak %10 nispetinde noter ücreti tahsil edilmesi gerektiği düşünülmektedir.</p>\n\n<p> &nbsp; &nbsp; &nbsp; &nbsp; &nbsp; &nbsp;Bilgi edinilmesini ve gereğinin buna göre yapılmasını rica ederim.</p>\n\n<p> &nbsp; &nbsp; &nbsp; &nbsp; &nbsp; &nbsp;Saygılarımla.</p>\n\n<p>BAŞKAN</p>\n\n<p>Hasip DİNÇER</p>\n\n<p>(Ankara 24.Noteri)</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"2001-21-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.08.2020</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:15:17.754072"
}