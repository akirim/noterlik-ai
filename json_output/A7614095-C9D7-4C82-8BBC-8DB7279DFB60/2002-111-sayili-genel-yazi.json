{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2002-111-sayili-genel-yazi.html",
    "title": "2002-111 sayılı genel yazı",
    "description": "Sayı : Hukuk 18597           Ankara:16.12.2002   Özü: Mal rejimi Hk   ...................... NOTER ODASI BAŞKANLIĞINA ...................... NOTERLİĞİNE   İLGİ: 18.01.2002",
    "keywords": [
      "Mal rejimi Hk"
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2002-111 sayılı genel yazı Email Gönder 2002-111 sayılı genel yazı << Fihrist-Ana sayfa >> 2002-111 sayılı genel yazı MAL REJİMİ SÖZ.    EDİN MAL. KATILMA     MAL ORTAK.    PAYLAŞ MAL AYR    30 SAYILI GENELGE    MEVZUAT Sayı : Hukuk 18597 Ankara:16.12.2002 Özü: Mal rejimi Hk ...................... NOTER ODASI BAŞKANLIĞINA ...................... NOTERLİĞİNE İLGİ: 18.01.2002 tarih ve 1167 sayılı yazımız. İlgi yazımızda, 01.01.2002 tarihinde yürürlüğe giren 4721 sayılı Türk Medeni Kanununda yer alan mal rejimi sözleşmeleriyle ilgili bilgiler verilmiş ve bu yazı ekinde sözleşme örnekleri gönderilmiştir. Ancak, Birliğimize bir kısım noterliklerden intikal eden bazı duraksamalar nedeniyle konuya bir daha değinilmesinde yarar görülmüştür. Bilindiği gibi; Türk Medeni Kanununda yer alan mal rejimleri, Edinilmiş Mallara Katılma (218 ila 241 inci maddeler) Mal Ayrılığı (242 ve 243 üncü maddeler) Paylaşmalı Mal Ayrılığı (244 ila 255 inci maddeler) Mal Ortaklığı (256 ila 281 inci maddeler) ndan ibarettir. Edinilmiş mallara katılma rejimini yasal mal rejimi olup, eşler başka bir mal rejimi seçmedikleri takdirde, 01 Ocak 2003 tarihinden itibaren, ancak Türk Medeni Kanununun yürürlük tarihi olan 01 Ocak 2002 tarihinden geçerli olmak üzere, edinilmiş mallara katılma rejimini seçmiş sayılacaklardır. Uygulamada duraksamalar daha çok edinilmiş mallara katılma rejiminin evlenme tarihinden geçerli olacak şekilde sözleşme yapılmasında yoğunlaşmaktadır. Türk Medeni Kanununun Yürürlüğü ve uygulama şekli Hakkında Kanununun 10 uncu maddesine göre, eşler Kanununun yürürlüğe girdiği tarihten başlayarak bir yıl içinde başka bir mal rejimini seçmedikleri takdirde bu tarihten geçerli olmak üzere yasal mal rejimini seçmiş sayılacaklardır. Ancak bu hüküm geçiş hükmü olup, bir yıllık süreden sonra da, yani, 01 Ocak 2003 tarihinden sonra da, taraflar Türk Medeni Kanunu 203. maddesine göre istedikleri mal rejimini ancak Kanunda yazılı sınırlar içerisinde seçebilecek, kaldırabilecek veya değiştirebileceklerdir. Edinilmiş Mallara Katılma rejimi, eşlerin yasal rejimi olduğundan, eşler bu rejimin evlenme tarihinden geçerli olmasını isteyebilirler. Çünkü Yukarıda da belirtildiği üzere edinilmiş mallara katılma rejimi 01 Ocak 2003 tarihinde kanunun yürürlük tarihinden itibaren, diğer mal rejimleri ise akdedildikleri tarihten itibaren geçerli olacaklardır. Uygulama yasasının 10 uncu maddesinin üçüncü fıkrası buna istisnai olarak bir olanak tanımaktadır. Eşler 01.Ocak.2002 tarihinden 01.Ocak.2003 tarihleri arasında, yani bir yıl içinde, noterde düzenleme veya onaylama şeklinde yapacakları sözleşme ile edinilmiş mallara katılma rejimini evliliklerinin başlarına kadar götürebileceklerdir. 01 Ocak 2003 tarihinden sonra eşler anlaşsalar bile edinilmiş mallara katılma rejimini evliliklerinin başlarına götüremeyeceklerdir.Uygulama Yasası ancak bir yıllık süre için eşlere bu olanağı tanımış bulunmaktadır. Bu olanak diğer mal rejimleri için tanınmamıştır. Edinilmiş Mallara Katılma rejiminin evliliğin başlangıcına götürecek sözleşme örneği ilgi yazımız ekinde gönderilmiştir. Uygulamada diğer bir duraksamada, eşlerin mal rejimi sözleşmelerinde diledikleri şekilde değişiklik yapıp yapamayacakları veya diledikleri ilaveleri yapıp yapamayacaklarıdır. Türk Medeni Kanununun 203 üncü maddesine göre eşler mal rejimi sözleşmelerinde diledikleri değişikliği yapamayacakları gibi, diledikleri ilaveler de yapamazlar. Taraflar, ancak kanunda yazılı sınırlar içinde değişiklik yapabilirler. Nitekim ilgi yazı ekinde gönderilen, mal rejimi sözleşme örneklerinin sonunda, NOT ve DİKKAT yazılı bölümlerinde, Kanunun taraflara değişiklik yapabilme hususunda olanak tanıdığı hususlar açıklanmıştır. Mal rejimi sözleşmeleri evlenmeden önce veya sonra yapılabilir. Yani taraflar nişanlı iken dahi sözleşme yapabilirler. Ayırt etme gücüne sahip olanlar sözleşme yapabilirler. Küçükler ve kısıtlılar yasal temsilcinin rızasını almak zorundadırlar. Eşlerin mal rejimi sözleşmelerini yasal veya akdi temsilcileri marifetiyle yapıp yapamayacakları, yasal temsilcinin sözleşmeye katılma konuları da uygulamada duraksamalara neden olmaktadır. Türk Medeni Kanununun 205. maddesinin ikinci fıkrasında ...mal rejimi sözleşmesinin taraflarca ve gerektiğinde yasal temsilcilerin de imzalanmasının zorunlu olduğu... ifade olunmaktadır. Bu zorunluluk mülga Kanununun 173 üncü maddesinin birinci fıkrasında da ifadesini bulmakta idi. Mal rejimi sözleşmesi yapmanın kişiye sıkı sıkıya bağlı haklardan olup, eşlerin sözleşmeleri bizzat yapmaları ve imzalamaları gerektiği, yasal temsilci ve akdi temsilci tarafından eşler namına mal rejimi sözleşmesi yapılamayacağı doktrinde de açıkça ifade olunmaktadır. (Velidedeoğlu, Tekinay, Tandoğan, Zevkliler, Öztan, Akıntürk, Kılıçoğlu) Türk Medeni Kanununun 205 inci maddesinin gerekçesinde de açıkça, ...Maddenin ikinci fıkrası, mal rejimi sözleşmesinin şahsa sıkı sıkıya bağlı bir hak olduğunu, bu nedenle bizzat eşler tarafından yapılması gerektiğini hükme bağlamaktadır. Aynı fıkrada, eşlerin sözleşme yapma ehliyetine sahip olmadıkları hallerde sözleşmeye yasal temsilcilerinin de katılması zorunluluğu getirmiştir.... denilmektedir. Bu durumda; Türk Medeni Kanununun 205 inci maddesinin ikinci fıkrası mal rejimi sözleşmesinin taraflarca imzalanmasını zorunlu kıldığına göre, eşlerin sözleşmenin akdi sırasında hazır bulunup, sözleşmeyi bizzat imzalamaları gerekmektedir. Yasal veya akdi temsilci tarafından eşler namına mal rejimi sözleşmesi yapılamayacaktır. Nişanlılardan veya evli eşlerden birisi kısıtlı ise, mal rejimi sözleşmelerini yapmadan evvel Türk Medeni Kanununun 204 üncü maddesinin ikinci fıkrasına göre yasal temsilcilerinin rızasını almak zorundadırlar. Nişanlılardan veya evli eşlerden birisi kısıtlı dahi olsa, mal rejimi sözleşmelerini yine bizzat yapmaları ve imzalamaları, bu durumda yasal temsilcinin de sözleşmeyi imzalaması; ancak yasal temsilcinin Türk Medeni Kanununun 462. maddesinin (9) numaralı bendine göre ayrıca vesayet makamından gerekli izni aldığını tevsik etmesi gerekmektedir. Bir kısım noterler bakımından duraksama konusu husus; mal rejimi ile ilgili olarak düzenlenecek sözleşmelerin tabi olacağı harç ve damga vergisi bakımındandır. Bilindiği gibi, 492 sayılı Harçlar Kanununa ekli 2 sayılı tarifenin II/11 pozisyonunda yer alan ve belli bir meblağı ihtiva etmeyen umumi ibra, umumi makbuz, tahkimname, ölüme bağlı tasarruf senet ve mukaveleleri, ölünceye kadar bakma akdi, vakıf, aile vakıfları, evlat edinme, karıkoca mallarının idaresi, babalığı tanıma senetleri, miras taksim mukaveleleri, ifraz mukaveleleri ve bunlardan rücu ve bunların feshi ve bunların teferruatına dair senet, mukavele ve kağıtların düzenlenmesinden ve noter tarafından re'sen düzenlenecek tutanaklardan maktu harç alınacağı hükme bağlanmıştır. İncelenmesinden de görüleceği üzere, bu bölümde yer alan işlemlerde menkul veya gayrimenkul mallarla ilgili düzenleme olsa dahi bunların değerine yer verilmediği takdirde 492 sayılı Kanunun 42 nci maddesi hükmü çerçevesinde değer gösterilmesi mecburi bulunmamaktadır. Dolayısıyla da, bu işlemler bu tarife pozisyonunda yazılı miktar üzerinden maktu harca, 488 sayılı Kanunun ilgili pozisyonu gereğince de maktu damga vergisine tabi tutulacaktır. Sözü edilen tarifedeki işlemlerle ilgili Maliye Bakanlığı görüşü de bu istikamettedir. 1976/21 ve 1985/57 sayılı genelgelerimizde ölüme bağlı tasarruflardan vasiyetnameler incelenmiştir. Bu genelgelerimize esas alınan Maliye Bakanlığı görüşlerinde vasiyetnamelerin üzerinde değer bulunması halinde nispi damga vergisi ve harç alınması, herhangi bir değere yer verilmemiş olması durumunda ise maktu damga vergisi ve harca tabi tutulması gerektiği belirtilmiştir. Bu tarife pozisyonundaki karıkoca mallarının idaresi ile ilgili işlemler de yine maktu harç tarifesi kapsamında yer almaktadır. Karıkoca mallarının idaresi yürürlükten kaldırılan Medeni Kanunun 170 ve müteakip maddelerinde düzenlenmiş olup, bu maddelerde evlenme mukavelesi, mal ayrılığı, mal birliği ve mal ortaklığı hususundaki hukuki muamelelere ilişkin düzenlemeler yer almaktadır. Buna göre, eski Medeni Kanun çerçevesinde evlenme mukavelesi, mal ayrılığı, mal birliği ve mal ortaklığı sebebiyle düzenlenen mukavele ve kağıtlarda değer gösterilmesi mecburiyeti bulunmamakta ve bu kağıtlarda herhangi bir değerin gösterilmemiş olması durumunda maktu harç ve damga vergisi alınarak işlem ifa edilmekte idi. Yeni Medeni Kanunda yer alan ...Eşler Arasındaki Mal Rejimi... ne ilişkin hükümler eski Medeni Kanunda yer alan karı koca mallarının idaresine dair hükümlerin yerine öngörülmüştür. Bazı teknik ayrıntıların dışında bu hükümlerin ihtiva ettiği hususlar arasında bir mahiyet farklılığı bulunmamaktadır. Bu sebeple de eşler arasındaki mal rejimi sebebiyle düzenlenen mukavele ve kağıtlar bakımından da 492 sayılı Kanuna ekli 2 sayılı tarifenin II/11 inci pozisyonundaki maktu harç tarifesinin uygulanması gerekmektedir. Bu çerçevede, 1 Bu hususlarda düzenlenen ve 488 sayılı Damga Vergisi Kanunu kapsamında yer alan mukavele ve diğer kağıtlarda herhangi bir değerin gösterilmemesi halinde bu kağıtların maktu damga vergisine ve noterlik işlemlerinin de yine maktu harca tabi tutulması icabeder. İlgililer tarafından bu kağıtlarda rızaen bir değer gösterilmiş olması durumunda, sözü edilen kağıtların ihtiva ettiği hususlar itibariyle nispi damga vergisinin yanısıra nispi harç da tahsil edilmesi gerekecektir. 2 Düzenlenen kağıtlarda değere kısmen yer verilmiş olması halinde sadece gösterilen değer üzerinden nispi damga vergisi ve harç tahsil edilmesi icabetmektedir.Bilginizi rica ederim.Saygılarımla, BAŞKAN Hasip DİNÇER (Ankara 24.Noteri) Güncelleme: 19.12.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2002-111 sayılı genel yazı",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2002-111-sayili-genel-yazi.html",
        "title": "",
        "target": "",
        "type": "internal"
      },
      {
        "text": "2002-111 sayılı genel yazı",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2002-111-sayili-genel-yazi.html",
        "title": "",
        "target": "_top",
        "type": "internal"
      },
      {
        "text": "MAL REJİMİ SÖZ.",
        "href": "mal-rejimi-sozlesmeleri-dizini.html",
        "title": "MAL REJİMİ SÖZLEŞMELERİ DİZİNİ",
        "target": "",
        "type": "internal"
      },
      {
        "text": "EDİN MAL. KATILMA",
        "href": "edinilmis-mallara-katilma-sozlesmesi-evlilk-sonrasi.html",
        "title": "EDİNİLMİŞ MALLARA KATILMA SÖZLEŞMESİ",
        "target": "",
        "type": "internal"
      },
      {
        "text": "MAL ORTAK.",
        "href": "mal-ortakligi-sozlesmesi-evlilk-sonrasi.html",
        "title": "",
        "target": "",
        "type": "internal"
      },
      {
        "text": "PAYLAŞ MAL AYR",
        "href": "paylasmali-mal-ayriligi-sozlesmesi.html",
        "title": "PAYLAŞMALI MAL AYRILIĞI SÖZLEŞMESİ",
        "target": "",
        "type": "internal"
      },
      {
        "text": "30 SAYILI GENELGE",
        "href": "mal-rejimleri-hak-birlestirilmis-30-sayili-genelge.html",
        "title": "MAL REJİMLERİ HAK.BİRLEŞTİRİLMİŞ 30 SAYILI GENELGE",
        "target": "",
        "type": "internal"
      },
      {
        "text": "MEVZUAT",
        "href": "mevzuat-mal-rejimi-sozlesmeleri.html",
        "title": "MEVZUAT - MAL REJİMİ SÖZLEŞMELERİ",
        "target": "",
        "type": "internal"
      },
      {
        "text": "Türk Medeni Kanununda yer alan mal rejimleri,",
        "href": "turk-medeni-kanunu.html#218",
        "title": "",
        "target": "",
        "type": "internal"
      },
      {
        "text": "Türk Medeni Kanunu 203. maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Türk Medeni Kanununun 205. maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Türk Medeni Kanununun 462. maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Harçlar Kanunu",
        "href": "harclar-kanunu.html",
        "title": "",
        "target": "",
        "type": "internal"
      },
      {
        "text": "maktu damga vergisi",
        "href": "5281-sayili-kanun.html",
        "title": "",
        "target": "",
        "type": "internal"
      },
      {
        "text": "Damga Vergisi Kanunu",
        "href": "damga-vergisi-kanunu.html",
        "title": "",
        "target": "",
        "type": "internal"
      },
      {
        "text": "Güncelleme: 19.12.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2002-111 sayılı genel yazı"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2002-111 sayılı genel yazı</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"Mal rejimi Hk\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Sayı : Hukuk 18597 &nbsp; &nbsp; &nbsp; &nbsp; &nbsp; Ankara:16.12.2002 &nbsp; Özü: Mal rejimi Hk &nbsp; ...................... NOTER ODASI BAŞKANLIĞINA ...................... NOTERLİĞİNE &nbsp; İLGİ: 18.01.2002\" />\n\n   <link rel=\"canonical\" content=\"noterlikrehberi.net/rehber/index.html?2002-111-sayili-genel-yazi.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2002-111-sayili-genel-yazi.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"Mal rejimi Hk\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2002-111 sayılı genel yazı\",\n\n   mailsubject: \"Tavsiye: Noterlik Rehberi - 2002-111 sayılı genel yazı &nbsp; &nbsp;MAL REJİMİ SÖZ.&nbsp; &nbsp;EDİN MAL. KATILMA &nbsp; &nbsp;MAL ORTAK.&nbsp; &nbsp;PAYLAŞ MAL AYR&nbsp; &nbsp;30 SAYILI GENELGE&nbsp; &nbsp;MEVZUAT\",\n\n   sharesubject: \"Noterlik Rehberi - 2002-111 sayılı genel yazı &nbsp; &nbsp;MAL REJİMİ SÖZ.&nbsp; &nbsp;EDİN MAL. KATILMA &nbsp; &nbsp;MAL ORTAK.&nbsp; &nbsp;PAYLAŞ MAL AYR&nbsp; &nbsp;30 SAYILI GENELGE&nbsp; &nbsp;MEVZUAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2002-111-sayili-genel-yazi\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2002-111-sayili-genel-yazi.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2002-111-sayili-genel-yazi.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2002-111-sayili-genel-yazi.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2002-111-sayili-genel-yazi.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2002-111-sayili-genel-yazi.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2002-111-sayili-genel-yazi.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2002-111 sayılı genel yazı</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2002-111-sayili-genel-yazi.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2002-111 sayılı genel yazı</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"mal-rejimi-sozlesmeleri-dizini.html\" class=\"topiclink\" title=\"MAL REJİMİ SÖZLEŞMELERİ DİZİNİ\">MAL REJİMİ SÖZ.</a>  &nbsp; <a href=\"edinilmis-mallara-katilma-sozlesmesi-evlilk-sonrasi.html\" class=\"topiclink\" title=\"EDİNİLMİŞ MALLARA KATILMA SÖZLEŞMESİ\">EDİN MAL. KATILMA </a>  &nbsp; <a href=\"mal-ortakligi-sozlesmesi-evlilk-sonrasi.html\" class=\"topiclink\">MAL ORTAK.</a>  &nbsp; <a href=\"paylasmali-mal-ayriligi-sozlesmesi.html\" class=\"topiclink\" title=\"PAYLAŞMALI MAL AYRILIĞI SÖZLEŞMESİ\">PAYLAŞ MAL AYR</a>  &nbsp; <a href=\"mal-rejimleri-hak-birlestirilmis-30-sayili-genelge.html\" class=\"topiclink\" title=\"MAL REJİMLERİ HAK.BİRLEŞTİRİLMİŞ 30 SAYILI GENELGE\">30 SAYILI GENELGE</a>  &nbsp; <a href=\"mevzuat-mal-rejimi-sozlesmeleri.html\" class=\"topiclink\" title=\"MEVZUAT - MAL REJİMİ SÖZLEŞMELERİ\">MEVZUAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p>Sayı : Hukuk 18597<span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp; &nbsp;</span></p>\n\n<p>Ankara:16.12.2002</p>\n\n<p>&nbsp;</p>\n\n<p>Özü: Mal rejimi Hk</p>\n\n<p>&nbsp;</p>\n\n<p>...................... NOTER ODASI BAŞKANLIĞINA</p>\n\n<p>...................... NOTERLİĞİNE</p>\n\n<p>&nbsp;</p>\n\n<p>İLGİ: 18.01.2002 tarih ve 1167 sayılı yazımız.</p>\n\n<p>&nbsp;</p>\n\n<p>İlgi yazımızda, 01.01.2002 tarihinde yürürlüğe giren 4721 sayılı Türk Medeni Kanununda yer alan mal rejimi sözleşmeleriyle ilgili bilgiler verilmiş ve bu yazı ekinde sözleşme örnekleri gönderilmiştir.</p>\n\n<p>&nbsp;</p>\n\n<p>Ancak, Birliğimize bir kısım noterliklerden intikal eden bazı duraksamalar nedeniyle konuya bir daha değinilmesinde yarar görülmüştür.</p>\n\n<p>Bilindiği gibi;</p>\n\n<p>&nbsp;</p>\n\n<p><a href=\"turk-medeni-kanunu.html#218\" class=\"topiclink\">Türk Medeni Kanununda yer alan mal rejimleri,</a></p>\n\n<p> Edinilmiş Mallara Katılma (218 ila 241 inci maddeler)</p>\n\n<p> Mal Ayrılığı (242 ve 243 üncü maddeler)</p>\n\n<p> Paylaşmalı Mal Ayrılığı (244 ila 255 inci maddeler)</p>\n\n<p> Mal Ortaklığı (256 ila 281 inci maddeler) ndan ibarettir.</p>\n\n<p>&nbsp;</p>\n\n<p>Edinilmiş mallara katılma rejimini yasal mal rejimi olup, eşler başka bir mal rejimi seçmedikleri takdirde, 01 Ocak 2003 tarihinden itibaren, ancak Türk Medeni Kanununun yürürlük tarihi olan 01 Ocak 2002 tarihinden geçerli olmak üzere, edinilmiş mallara katılma rejimini seçmiş sayılacaklardır.</p>\n\n<p>Uygulamada duraksamalar daha çok edinilmiş mallara katılma rejiminin evlenme tarihinden geçerli olacak şekilde sözleşme yapılmasında yoğunlaşmaktadır.</p>\n\n<p>&nbsp;</p>\n\n<p>Türk Medeni Kanununun Yürürlüğü ve uygulama şekli Hakkında Kanununun 10 uncu maddesine göre, eşler Kanununun yürürlüğe girdiği tarihten başlayarak bir yıl içinde başka bir mal rejimini seçmedikleri takdirde bu tarihten geçerli olmak üzere yasal mal rejimini seçmiş sayılacaklardır.</p>\n\n<p>Ancak bu hüküm geçiş hükmü olup, bir yıllık süreden sonra da, yani, 01 Ocak 2003 tarihinden sonra da, taraflar <a href=\"javascript:void(0);\" onclick=\"return hmshowPopup(event, popid_1010646660X, this);\" class=\"popuplink\">Türk Medeni Kanunu 203. maddesi</a>ne göre istedikleri mal rejimini ancak Kanunda yazılı sınırlar içerisinde seçebilecek, kaldırabilecek veya değiştirebileceklerdir.</p>\n\n<p>Edinilmiş Mallara Katılma rejimi, eşlerin yasal rejimi olduğundan, eşler bu rejimin evlenme tarihinden geçerli olmasını isteyebilirler. Çünkü Yukarıda da belirtildiği üzere edinilmiş mallara katılma rejimi 01 Ocak 2003 tarihinde kanunun yürürlük tarihinden itibaren, diğer mal rejimleri ise akdedildikleri tarihten itibaren geçerli olacaklardır. Uygulama yasasının 10 uncu maddesinin üçüncü fıkrası buna istisnai olarak bir olanak tanımaktadır. Eşler 01.Ocak.2002 tarihinden 01.Ocak.2003 tarihleri arasında, yani bir yıl içinde, noterde düzenleme veya onaylama şeklinde yapacakları sözleşme ile edinilmiş mallara katılma rejimini evliliklerinin başlarına kadar götürebileceklerdir. 01 Ocak 2003 tarihinden sonra eşler anlaşsalar bile edinilmiş mallara katılma rejimini evliliklerinin başlarına götüremeyeceklerdir.Uygulama Yasası ancak bir yıllık süre için eşlere bu olanağı tanımış bulunmaktadır. Bu olanak diğer mal rejimleri için tanınmamıştır.</p>\n\n<p>&nbsp;</p>\n\n<p>Edinilmiş Mallara Katılma rejiminin evliliğin başlangıcına götürecek sözleşme örneği ilgi yazımız ekinde gönderilmiştir.</p>\n\n<p>Uygulamada diğer bir duraksamada, eşlerin mal rejimi sözleşmelerinde diledikleri şekilde değişiklik yapıp yapamayacakları veya diledikleri ilaveleri yapıp yapamayacaklarıdır. Türk Medeni Kanununun 203 üncü maddesine göre eşler mal rejimi sözleşmelerinde diledikleri değişikliği yapamayacakları gibi, diledikleri ilaveler de yapamazlar. Taraflar, ancak kanunda yazılı sınırlar içinde değişiklik yapabilirler. Nitekim ilgi yazı ekinde gönderilen, mal rejimi sözleşme örneklerinin sonunda, NOT ve DİKKAT yazılı bölümlerinde, Kanunun taraflara değişiklik yapabilme hususunda olanak tanıdığı hususlar açıklanmıştır.</p>\n\n<p>&nbsp;</p>\n\n<p>Mal rejimi sözleşmeleri evlenmeden önce veya sonra yapılabilir. Yani taraflar nişanlı iken dahi sözleşme yapabilirler.</p>\n\n<p>Ayırt etme gücüne sahip olanlar sözleşme yapabilirler. Küçükler ve kısıtlılar yasal temsilcinin rızasını almak zorundadırlar.</p>\n\n<p>Eşlerin mal rejimi sözleşmelerini yasal veya akdi temsilcileri marifetiyle yapıp yapamayacakları, yasal temsilcinin sözleşmeye katılma konuları da uygulamada duraksamalara neden olmaktadır.</p>\n\n<p>&nbsp;</p>\n\n<p><a href=\"javascript:void(0);\" onclick=\"return hmshowPopup(event, popid_1010646658X, this);\" class=\"popuplink\">Türk Medeni Kanununun 205. maddesi</a>nin ikinci fıkrasında ...mal rejimi sözleşmesinin taraflarca ve gerektiğinde yasal temsilcilerin de imzalanmasının zorunlu olduğu... ifade olunmaktadır. Bu zorunluluk mülga Kanununun 173 üncü maddesinin birinci fıkrasında da ifadesini bulmakta idi.</p>\n\n<p>&nbsp;</p>\n\n<p>Mal rejimi sözleşmesi yapmanın kişiye sıkı sıkıya bağlı haklardan olup, eşlerin sözleşmeleri bizzat yapmaları ve imzalamaları gerektiği, yasal temsilci ve akdi temsilci tarafından eşler namına mal rejimi sözleşmesi yapılamayacağı doktrinde de açıkça ifade olunmaktadır. (Velidedeoğlu, Tekinay, Tandoğan, Zevkliler, Öztan, Akıntürk, Kılıçoğlu)</p>\n\n<p>&nbsp;</p>\n\n<p>Türk Medeni Kanununun 205 inci maddesinin gerekçesinde de açıkça, ...Maddenin ikinci fıkrası, mal rejimi sözleşmesinin şahsa sıkı sıkıya bağlı bir hak olduğunu, bu nedenle bizzat eşler tarafından yapılması gerektiğini hükme bağlamaktadır. Aynı fıkrada, eşlerin sözleşme yapma ehliyetine sahip olmadıkları hallerde sözleşmeye yasal temsilcilerinin de katılması zorunluluğu getirmiştir....</p>\n\n<p>denilmektedir.</p>\n\n<p>&nbsp;</p>\n\n<p>Bu durumda;</p>\n\n<p> Türk Medeni Kanununun 205 inci maddesinin ikinci fıkrası mal rejimi sözleşmesinin taraflarca imzalanmasını zorunlu kıldığına göre, eşlerin sözleşmenin akdi sırasında hazır bulunup, sözleşmeyi bizzat imzalamaları gerekmektedir.</p>\n\n<p>Yasal veya akdi temsilci tarafından eşler namına mal rejimi sözleşmesi yapılamayacaktır.</p>\n\n<p> Nişanlılardan veya evli eşlerden birisi kısıtlı ise, mal rejimi sözleşmelerini yapmadan evvel Türk Medeni Kanununun 204 üncü maddesinin ikinci fıkrasına göre yasal temsilcilerinin rızasını almak zorundadırlar.</p>\n\n<p>&nbsp;</p>\n\n<p> Nişanlılardan veya evli eşlerden birisi kısıtlı dahi olsa, mal rejimi sözleşmelerini yine bizzat yapmaları ve imzalamaları, bu durumda yasal temsilcinin de sözleşmeyi imzalaması; ancak yasal temsilcinin <a href=\"javascript:void(0);\" onclick=\"return hmshowPopup(event, popid_1010643135X, this);\" class=\"popuplink\">Türk Medeni Kanununun 462. maddesi</a>nin (9) numaralı bendine göre ayrıca vesayet makamından gerekli izni aldığını tevsik etmesi gerekmektedir.</p>\n\n<p>Bir kısım noterler bakımından duraksama konusu husus; mal rejimi ile ilgili olarak düzenlenecek sözleşmelerin tabi olacağı harç ve damga vergisi bakımındandır.</p>\n\n<p>&nbsp;</p>\n\n<p>Bilindiği gibi, 492 sayılı <a href=\"harclar-kanunu.html\" class=\"topiclink\">Harçlar Kanunu</a>na ekli 2 sayılı tarifenin II/11 pozisyonunda yer alan ve belli bir meblağı ihtiva etmeyen umumi ibra, umumi makbuz, tahkimname, ölüme bağlı tasarruf senet ve mukaveleleri, ölünceye kadar bakma akdi, vakıf, aile vakıfları, evlat edinme, karıkoca mallarının idaresi, babalığı tanıma senetleri, miras taksim mukaveleleri, ifraz mukaveleleri ve bunlardan rücu ve bunların feshi ve bunların teferruatına dair senet, mukavele ve kağıtların düzenlenmesinden ve noter tarafından re'sen düzenlenecek tutanaklardan maktu harç alınacağı hükme bağlanmıştır.</p>\n\n<p>&nbsp;</p>\n\n<p>İncelenmesinden de görüleceği üzere, bu bölümde yer alan işlemlerde menkul veya gayrimenkul mallarla ilgili düzenleme olsa dahi bunların değerine yer verilmediği takdirde 492 sayılı Kanunun 42 nci maddesi hükmü çerçevesinde değer gösterilmesi mecburi bulunmamaktadır. Dolayısıyla da, bu işlemler bu tarife pozisyonunda yazılı miktar üzerinden maktu harca, 488 sayılı Kanunun ilgili pozisyonu gereğince de maktu damga vergisine tabi tutulacaktır. Sözü edilen tarifedeki işlemlerle ilgili Maliye Bakanlığı görüşü de bu istikamettedir. 1976/21 ve 1985/57 sayılı genelgelerimizde ölüme bağlı tasarruflardan vasiyetnameler incelenmiştir. Bu genelgelerimize esas alınan Maliye Bakanlığı görüşlerinde vasiyetnamelerin üzerinde değer bulunması halinde nispi damga vergisi ve harç alınması, herhangi bir değere yer verilmemiş olması durumunda ise <a href=\"5281-sayili-kanun.html\" class=\"topiclink\">maktu damga vergisi</a> ve harca tabi tutulması gerektiği belirtilmiştir.</p>\n\n<p>&nbsp;</p>\n\n<p>Bu tarife pozisyonundaki karıkoca mallarının idaresi ile ilgili işlemler de yine maktu harç tarifesi kapsamında yer almaktadır. Karıkoca mallarının idaresi yürürlükten kaldırılan Medeni Kanunun 170 ve müteakip maddelerinde düzenlenmiş olup, bu maddelerde evlenme mukavelesi, mal ayrılığı, mal birliği ve mal ortaklığı hususundaki hukuki muamelelere ilişkin düzenlemeler yer almaktadır. Buna göre, eski Medeni Kanun çerçevesinde evlenme mukavelesi, mal ayrılığı, mal birliği ve mal ortaklığı sebebiyle düzenlenen mukavele ve kağıtlarda değer gösterilmesi mecburiyeti bulunmamakta ve bu kağıtlarda herhangi bir değerin gösterilmemiş olması durumunda maktu harç ve damga vergisi alınarak işlem ifa edilmekte idi.</p>\n\n<p>&nbsp;</p>\n\n<p>Yeni Medeni Kanunda yer alan ...Eşler Arasındaki Mal Rejimi... ne ilişkin hükümler eski Medeni Kanunda yer alan karı koca mallarının idaresine dair hükümlerin yerine öngörülmüştür. Bazı teknik ayrıntıların dışında bu hükümlerin ihtiva ettiği hususlar arasında bir mahiyet farklılığı bulunmamaktadır. Bu sebeple de eşler arasındaki mal rejimi sebebiyle düzenlenen mukavele ve kağıtlar bakımından da 492 sayılı Kanuna ekli 2 sayılı tarifenin II/11 inci pozisyonundaki maktu harç tarifesinin uygulanması gerekmektedir.</p>\n\n<p>&nbsp;</p>\n\n<p><a id=\"buerevede\" class=\"hmanchor\"></a>Bu çerçevede,</p>\n\n<p>1 Bu hususlarda düzenlenen ve 488 sayılı <a href=\"damga-vergisi-kanunu.html\" class=\"topiclink\">Damga Vergisi Kanunu</a> kapsamında yer alan mukavele ve diğer kağıtlarda herhangi bir değerin gösterilmemesi halinde bu kağıtların maktu damga vergisine ve noterlik işlemlerinin de yine maktu harca tabi tutulması icabeder. İlgililer tarafından bu kağıtlarda rızaen bir değer gösterilmiş olması durumunda, sözü edilen kağıtların ihtiva ettiği hususlar itibariyle nispi damga vergisinin yanısıra nispi harç da tahsil edilmesi gerekecektir.</p>\n\n<p>&nbsp;</p>\n\n<p>2 Düzenlenen kağıtlarda değere kısmen yer verilmiş olması halinde sadece gösterilen değer üzerinden nispi damga vergisi ve harç tahsil edilmesi icabetmektedir.Bilginizi rica ederim.Saygılarımla,</p>\n\n<p>&nbsp;</p>\n\n<p>BAŞKAN</p>\n\n<p>Hasip DİNÇER</p>\n\n<p>(Ankara 24.Noteri)</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2002-111-sayili-genel-yazi.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 19.12.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:15:20.601885"
}