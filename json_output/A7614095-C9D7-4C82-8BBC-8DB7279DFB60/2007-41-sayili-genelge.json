{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2007-41-sayili-genelge.html",
    "title": "2007-41 sayılı genelge",
    "description": "2007/53 sayılı genelge ile birlikte değerlendirilmelidir.",
    "keywords": [
      "Değerli kağıt bedellerinden satış aidatı ödenmesi hk."
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2007-41 sayılı genelge Email Gönder 2007-41 sayılı genelge << Fihrist-Ana sayfa >> 2007-41 sayılı genelge NOTERLİK MEVZUATI DİZİNİ    NOTERLİK İŞLEMLERİ DİZİNİ GENELGELER GENEL YAZILAR    48 SAYILI GENELGE 2007/53 sayılı genelge ile birlikte değerlendirilmelidir. Mali Danışmanlık-375-16002 Ankara, 08.08.2007 Özü: Değerli kağıt bedellerinden satış aidatı ödenmesi hk. G E N E L G E ( 41 ) ........................ NOTER ODASI BAŞKANLIĞINA ........................ NOTERLİĞİNE Maliye Bakanlığı Muhasebat Genel Müdürlüğünün 19.07.2007 günlü ve 11597 sayılı genelgesinde 1512 sayılı Kanununun 118 inci maddesinde 5281 sayılı kanunla yapılan değişiklik gerekçe gösterilerek, noterliklerce tahsil edilen değerli kağıt bedeli üzerinden noter hissesi ödenmemesi gerektiği bildirilmiştir. Bu Genelgeyi esas alan Gelir İdaresi Başkanlığınca da il defterdarlıklarına gönderilen 02.08.2007 günlü 69651 sayılı yazıda noterlere, noterliklerde yapılan işlemler ve düzenlenen kağıtlar dolayısıyla tahsil ettikleri değerli kağıt bedellerine ilişkin noter hissesi ödenmemesi ve bugüne kadar yersiz olarak ödenen noter hisselerinin tespit edilerek yasal faizleri ile birlikte tahsil edilmesi yolunda talimat verilmiştir. Muhasebat Genel Müdürlüğünün yukarıda belirtilen Genelgesi üzerine Birliğimizce gerek yazılı, gerekse sözlü olarak Gelir İdaresi Başkanlığı ile Maliye Bakanlığı Muhasebat Genel Müdürlüğü nezdinde girişimlerde bulunularak; - Değerli kağıt bedelleri üzerinden noterlere %3 nispetinde yapılan ödemenin 1512 sayılı Kanuna göre ödenen noter hissesi olmadığı, aksine bu paranın 3468 sayılı Kanun hükümleri gereği ödenen satış aidatı olduğu, - Söz konusu satış aidatının 1972 yılından beri ödenmekte olduğu, 3468 sayılı Kanunun halen yürürlükte olması sebebiyle de bu ödemenin aynen devam etmesi gerektiği, - Bu sebeple bugüne kadar ödenmiş olanların geri alınmasının mümkün olamayacağı gibi, bundan böyle de satış aidatının ödenmesine engel bir durumun olmadığı, iddia edilerek yukarıda belirtilen genelge esaslarının değiştirilmesi talep edilmiştir. Yapılan bu girişimler sonucunda Birliğimiz tarafından gösterilen kanuni gerekçeler yerinde bulunmuş ve Maliye Bakanlığı Muhasebat Genel Müdürlüğü tarafından yayımlanan örneği ekli 08.08.2007 günlü ve 12734 sayılı genelgede, değerli kağıt bedelleri üzerinden noterlere yapılan %3 nispetindeki ödemenin noter hissesi değil satış aidatı olduğuna ve bu ödemenin bugün de yapılmasına kanuni bir engel bulunmadığına karar verilmiştir. Aynı genelgede ayrıca \"3468 sayılı Kanunun 3 üncü maddesinin Bakanlığımıza verdiği yetkiye istinaden, noterlere tahsil ettikleri değerli kağıt bedelleri üzerinden %3 oranında verilmekte olan satış aidatları, 01.09.2007 tarihinden itibaren %2 (yüzde iki) olarak uygulanacaktır.\" denilmektedir. Maliye Bakanlığı Muhasebat Genel Müdürlüğünün ekli genelgesine göre; 1- Noterlere değerli kağıt bedelleri üzerinden %3 nispetinde ödenen ve uygulamada noter hissesi olarak adlandırılan ve fakat hukuki vasfı satış aidatı olan paralardan bugüne kadar ödenenlerin geri alınması mümkün değildir. 2- Söz konusu satış aidatı 01.09.2007 tarihine kadar tahsil olunan değerli kağıt bedelleri üzerinden %3 nispetinde ödenecektir. 3- 01.09.2007 tarihinden itibaren tahsil olunan değerli kağıt bedelleri üzerinden ödenecek satış aidatı ise %2 nispetinde tespit edilmiş bulunmaktadır. 4-1512 sayılı Noterlik Kanununun 118. maddesine göre damga vergisi ve harç tahsilatı üzerinden ödenen %3 nispetindeki noterlik hissesinde herhangi bir değişiklik söz konusu değildir. Diğer taraftan değerli kağıt bedellerine ilişkin satış (beyiye) aidatları yönünden yıl içerisinde iki farklı nispet uygulanacak olması, vezne programındaki bazı raporları etkileyeceğinden, bu konudaki değişiklik Birliğimizce hazırlanarak noterliklere ulaştırılacaktır. Bu nedenle de noterlerimizce vezne programındaki değerli kağıt satış (beyiye) aidatı nispeti yönünden herhangi bir değişiklik yapılmaması uygun olacaktır. Bilgi edinilmesini rica ederim. Saygılarımla, BAŞKAN Hasan YENİ (İstanbul 28.Noteri) ............................................................................................................................................. EK 1.Bakanlık Genelgesi T.C. MALİYE BAKANLIĞI Muhasebat Genel Müdürlüğü Sayı : B.07.0.MGM.0.45/570-01-                                                      08.08.07*012734 Konu : Noterlere ödenen satış aidatı hakkında İlgi : 19.07.2007 tarihli ve B.07.0.MGM.0.45/570-01/11597 sayılı yazımız. İlgi genel yazımızda; 30/12/2004 tarihli ve 5281 sayılı Kanunun 43 üncü maddesinin 10 uncu fıkrasının (a) bendi ile 1512 sayılı Kanunun 118 inci maddesinin birinci fıkrası değiştirilerek, makbuz karşılığında tahsil edilecek unsurlar arasına değerli kağıt bedelleri de eklenmiş olmasına karşılık, anılan Kanun değişikliğinde 118 inci maddenin ikinci fıkrasında bir değişikliğe gidilmediği, dolayısıyla değerli kağıt bedellerinin noterlik hissesine konu edilmediği belirtilerek, noterlere noterliklerde düzenlenen kağıtlar dolayısıyla tahsil ettikleri değerli kağıt bedellerine ilişkin noter hissesi ödenmemesi gerektiği bildirilmişti. Ancak, Bakanlığımıza intikal eden bilgilerden noterlere, 210 sayılı Değerli Kağıtlar Kanununun 5281 sayılı Kanunla değişik 5 inci maddesine istinaden tahsil ettikleri değerli kağıt bedeli üzerinden satış aidatı verilip verilmeyeceği ile verilecekse oranı hakkında tereddüt oluştuğu anlaşılmaktadır. Bilindiği üzere, 210 sayılı Değerli Kağıtlar Kanununun 5281 sayılı Kanunla değişik 5 inci maddesinde, \"Bu Kanunda yazılı noter kağıtları yerine adi kağıt kullanılması halinde, bu evraka ait değerli kağıt bedeli noterlerce tahsil edilir. Bu mecburiyete uymayan noterlerden birinci fıkraya göre tahsil edilecek bedelin üç katı tutarında ceza alınır.\" denilmektedir. Ayrıca, 3468 sayılı Pul ve Kıymetli Kağıtların Bayiler ve Memurlar Vasıtası ile Sattırılmasına ve Bunlara Satış Aidatı Verilmesine Dair Kanunun 1 inci maddesinde, \"Hususi kanunlarla ihdas edilip Maliye Vekaletince bastırılan bilumum pullarla kıymetli kağıtlar, bayiler vasıtası ile sattırılır. Bayi bulunmayan veya lüzum görülen yerlerde mezun memurlar vasıtası ile sattırılmaları da caizdir. Harç ve hukuk mektebi iane pullar ile noter kağıtları yalnız noterler vasıtası ile sattırılır.\" Aynı Kanunun 3 üncü maddesinde ise \"Harç pulları hariç olmak üzere birinci maddede yazılı pul ve kıymetli kağıt satışından dolayı bayilere ve noterlere %5'i geçmemek üzere mahallin icabına göre Maliye Vekaletince tayin olunacak miktarda ve mezun memurlara %2 satış aidatı verilir.\" hükümleri yer almaktadır. Buna göre, 3468 sayılı Kanunun 3 üncü maddesinin Bakanlığımıza verdiği yetkiye istinaden, noterlere tahsil ettikleri değerli kağıt bedelleri üzerinden %3 oranında verilmekte olan satış aidatları, 01/09/2007 tarihinden itibaren %2 (yüzde iki) olarak uygulanacaktır. Bilgilerini ve uygulamanın bu yönde yürütülmesi için Gelir İdaresi Başkanlığınca Vergi Dairesi Başkanlıklarına, Vergi Dairesi Başkanlığı bulunmayan illerde ise Valiliklerce (Defterdarlık) gerekli duyurunun yapılmasını rica ederim. Kemal UNAKITAN Maliye Bakanı DAĞITIM: Gereği       : Bilgi     : Gelir İdaresi Başkanlığına Türkiye Noterler Birliğine 81 İl Valiliğine (Defterdarlık) Güncelleme: 09.10.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2007-41 sayılı genelge",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2007-41-sayili-genelge.html",
        "title": "",
        "target": "",
        "type": "internal"
      },
      {
        "text": "2007-41 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2007-41-sayili-genelge.html",
        "title": "",
        "target": "_top",
        "type": "internal"
      },
      {
        "text": "NOTERLİK MEVZUATI DİZİNİ",
        "href": "javascript:void(0);",
        "title": "NOTERLİK MEVZUATI DİZİNİ",
        "target": "",
        "type": "internal"
      },
      {
        "text": "NOTERLİK İŞLEMLERİ DİZİNİ",
        "href": "javascript:void(0);",
        "title": "NOTERLİK İŞLEMLERİ DİZİNİ",
        "target": "",
        "type": "internal"
      },
      {
        "text": "GENELGELER GENEL YAZILAR",
        "href": "javascript:void(0);",
        "title": "NOTERLİK HAK.TÜM GENELGELER GENEL YAZILAR",
        "target": "",
        "type": "internal"
      },
      {
        "text": "48 SAYILI GENELGE",
        "href": "ortak-cari-hesap-islemleri-hak-birlestirilmis-48-sayili-genelge.html",
        "title": "ORTAK CARİ HESAP İŞLELERİ HAK. BİRLEŞTİRİLMİŞ 48 SAYILI GENELGE",
        "target": "",
        "type": "internal"
      },
      {
        "text": "2007/53 sayılı genelge ile birlikte değerlendirilmelidir.",
        "href": "2007-53-sayili-genelge.html",
        "title": "",
        "target": "",
        "type": "internal"
      },
      {
        "text": "Noterlik Kanununun 118. maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Değerli Kağıtlar Kanunu",
        "href": "degerli-kagitlar-kanunu.html",
        "title": "",
        "target": "",
        "type": "internal"
      },
      {
        "text": "Değerli Kağıtlar Kanunu",
        "href": "degerli-kagitlar-kanunu.html",
        "title": "",
        "target": "",
        "type": "internal"
      },
      {
        "text": "Güncelleme: 09.10.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2007-41 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2007-41 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"Değerli kağıt bedellerinden satış aidatı ödenmesi hk.\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"2007/53 sayılı genelge ile birlikte değerlendirilmelidir.\" />\n\n   <link rel=\"canonical\" content=\"noterlikrehberi.net/rehber/index.html?2007-41-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2007-41-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"Değerli kağıt bedellerinden satış aidatı ödenmesi hk.\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2007-41 sayılı genelge\",\n\n   mailsubject: \"Tavsiye: Noterlik Rehberi - 2007-41 sayılı genelge &nbsp; &nbsp;NOTERLİK MEVZUATI DİZİNİ&nbsp; &nbsp;NOTERLİK İŞLEMLERİ DİZİNİ&nbsp; &nbsp;GENELGELER GENEL YAZILAR&nbsp; &nbsp;48 SAYILI GENELGE\",\n\n   sharesubject: \"Noterlik Rehberi - 2007-41 sayılı genelge &nbsp; &nbsp;NOTERLİK MEVZUATI DİZİNİ&nbsp; &nbsp;NOTERLİK İŞLEMLERİ DİZİNİ&nbsp; &nbsp;GENELGELER GENEL YAZILAR&nbsp; &nbsp;48 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2007-41-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2007-41-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2007-41-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2007-41-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2007-41-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2007-41-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2007-41-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2007-41 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2007-41-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2007-41 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"javascript:void(0);\" onclick=\"return hmshowPopup(event, popid_2147199316X, this);\" class=\"popuplink\" title=\"NOTERLİK MEVZUATI DİZİNİ\">NOTERLİK MEVZUATI DİZİNİ</a>  &nbsp; <a href=\"javascript:void(0);\" onclick=\"return hmshowPopup(event, popid_1447761013, this);\" class=\"popuplink\" title=\"NOTERLİK İŞLEMLERİ DİZİNİ\">NOTERLİK İŞLEMLERİ DİZİNİ</a>  &nbsp; <a href=\"javascript:void(0);\" onclick=\"return hmshowPopup(event, popid_2147199316X, this);\" class=\"popuplink\" title=\"NOTERLİK HAK.TÜM GENELGELER GENEL YAZILAR\"> GENELGELER GENEL YAZILAR</a>  &nbsp; <a href=\"ortak-cari-hesap-islemleri-hak-birlestirilmis-48-sayili-genelge.html\" class=\"topiclink\" title=\"ORTAK CARİ HESAP İŞLELERİ HAK. BİRLEŞTİRİLMİŞ 48 SAYILI GENELGE\">48 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"text-align: center;\"><a href=\"2007-53-sayili-genelge.html\" class=\"topiclink\">2007/53 sayılı genelge ile birlikte değerlendirilmelidir.</a></p>\n\n<hr style=\"height:1px; color:#000000; border-width:0; background-color:#000000;\" /><p>Mali Danışmanlık-375-16002 &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;</p>\n\n<p style=\"text-align: left;\">Ankara, 08.08.2007</p>\n\n<p>Özü: Değerli kağıt bedellerinden satış aidatı ödenmesi hk.</p>\n\n<p class=\"p_Normal\">&nbsp;</p>\n\n<p style=\"text-align: center; line-height: 1.66;\"><span style=\"font-weight: bold;\">G E N E L G E</span></p>\n\n<p style=\"text-align: center; line-height: 1.66;\"><span style=\"font-weight: bold;\">( 41 )</span></p>\n\n<p>&nbsp;</p>\n\n<p> &nbsp; &nbsp; &nbsp; &nbsp;  ........................ NOTER ODASI BAŞKANLIĞINA</p>\n\n<p> &nbsp; &nbsp; &nbsp; &nbsp;  ........................ NOTERLİĞİNE</p>\n\n<p><span style=\"font-size: 13px; color: #000000;\">&nbsp;</span></p>\n\n<p><span style=\"font-size: 13px; color: #000000;\">&nbsp;</span></p>\n\n<p>&nbsp;</p>\n\n<p> &nbsp; &nbsp; &nbsp; &nbsp;  Maliye Bakanlığı Muhasebat Genel Müdürlüğünün 19.07.2007 günlü ve 11597 sayılı genelgesinde 1512 sayılı Kanununun 118 inci maddesinde 5281 sayılı kanunla yapılan değişiklik gerekçe gösterilerek, noterliklerce tahsil edilen değerli kağıt bedeli üzerinden noter hissesi ödenmemesi gerektiği bildirilmiştir.</p>\n\n<p> &nbsp; &nbsp; &nbsp; &nbsp;  Bu Genelgeyi esas alan Gelir İdaresi Başkanlığınca da il defterdarlıklarına gönderilen 02.08.2007 günlü 69651 sayılı yazıda noterlere, noterliklerde yapılan işlemler ve düzenlenen kağıtlar dolayısıyla tahsil ettikleri değerli kağıt bedellerine ilişkin noter hissesi ödenmemesi ve bugüne kadar yersiz olarak ödenen noter hisselerinin tespit edilerek yasal faizleri ile birlikte tahsil edilmesi yolunda talimat verilmiştir.</p>\n\n<p> &nbsp; &nbsp; &nbsp; &nbsp;  Muhasebat Genel Müdürlüğünün yukarıda belirtilen Genelgesi üzerine Birliğimizce gerek yazılı, gerekse sözlü olarak Gelir İdaresi Başkanlığı ile Maliye Bakanlığı Muhasebat Genel Müdürlüğü nezdinde girişimlerde bulunularak;</p>\n\n<p> &nbsp; &nbsp; &nbsp; &nbsp;  - Değerli kağıt bedelleri üzerinden noterlere %3 nispetinde yapılan ödemenin 1512 sayılı Kanuna göre ödenen noter hissesi olmadığı, aksine bu paranın 3468 sayılı Kanun hükümleri gereği ödenen satış aidatı olduğu,</p>\n\n<p> &nbsp; &nbsp; &nbsp; &nbsp;  - Söz konusu satış aidatının 1972 yılından beri ödenmekte olduğu, 3468 sayılı Kanunun halen yürürlükte olması sebebiyle de bu ödemenin aynen devam etmesi gerektiği,</p>\n\n<p> &nbsp; &nbsp; &nbsp; &nbsp;  - Bu sebeple bugüne kadar ödenmiş olanların geri alınmasının mümkün olamayacağı gibi, bundan böyle de satış aidatının ödenmesine engel bir durumun olmadığı,</p>\n\n<p> &nbsp; &nbsp; &nbsp; &nbsp;  iddia edilerek yukarıda belirtilen genelge esaslarının değiştirilmesi talep edilmiştir.</p>\n\n<p> &nbsp; &nbsp; &nbsp; &nbsp;  Yapılan bu girişimler sonucunda Birliğimiz tarafından gösterilen kanuni gerekçeler yerinde bulunmuş ve Maliye Bakanlığı Muhasebat Genel Müdürlüğü tarafından yayımlanan örneği ekli 08.08.2007 günlü ve 12734 sayılı genelgede, değerli kağıt bedelleri üzerinden noterlere yapılan %3 nispetindeki ödemenin noter hissesi değil satış aidatı olduğuna ve bu ödemenin bugün de yapılmasına kanuni bir engel bulunmadığına karar verilmiştir.</p>\n\n<p> &nbsp; &nbsp; &nbsp; &nbsp;  Aynı genelgede ayrıca<span style=\"font-weight: bold;\"> &quot;3468 sayılı Kanunun 3 üncü maddesinin Bakanlığımıza verdiği yetkiye istinaden, noterlere tahsil ettikleri değerli kağıt bedelleri üzerinden %3 oranında verilmekte olan satış aidatları, 01.09.2007 tarihinden itibaren %2 (yüzde iki) olarak uygulanacaktır.&quot; </span>denilmektedir.</p>\n\n<p> &nbsp; &nbsp; &nbsp; &nbsp;  Maliye Bakanlığı Muhasebat Genel Müdürlüğünün ekli genelgesine göre;</p>\n\n<p> &nbsp; &nbsp; &nbsp; &nbsp;  <span style=\"font-weight: bold;\">1- </span>Noterlere değerli kağıt bedelleri üzerinden %3 nispetinde ödenen ve uygulamada noter hissesi olarak adlandırılan ve fakat hukuki vasfı satış aidatı olan paralardan bugüne kadar ödenenlerin geri alınması mümkün değildir.</p>\n\n<p> &nbsp; &nbsp; &nbsp; &nbsp;  <span style=\"font-weight: bold;\">2-</span> Söz konusu satış aidatı 01.09.2007 tarihine kadar tahsil olunan değerli kağıt bedelleri üzerinden %3 nispetinde ödenecektir.</p>\n\n<p> &nbsp; &nbsp; &nbsp; &nbsp;  <span style=\"font-weight: bold;\">3-</span> 01.09.2007 tarihinden itibaren tahsil olunan değerli kağıt bedelleri üzerinden ödenecek satış aidatı ise %2 nispetinde tespit edilmiş bulunmaktadır.</p>\n\n<p style=\"text-indent: 48px;\"><span style=\"font-weight: bold;\">4-</span>1512 sayılı <span class=\"f_Arial12\"><a href=\"javascript:void(0);\" onclick=\"return hmshowPopup(event, popid_662905364, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanununun 118. maddesi</a></span>ne göre damga vergisi ve harç tahsilatı üzerinden ödenen %3 nispetindeki noterlik hissesinde herhangi bir değişiklik söz konusu değildir.</p>\n\n<p style=\"text-indent: 48px;\">Diğer taraftan değerli kağıt bedellerine ilişkin satış (beyiye) aidatları yönünden yıl içerisinde iki farklı nispet uygulanacak olması, vezne programındaki bazı raporları etkileyeceğinden, bu konudaki değişiklik Birliğimizce hazırlanarak noterliklere ulaştırılacaktır. Bu nedenle de noterlerimizce vezne programındaki değerli kağıt satış (beyiye) aidatı nispeti yönünden herhangi bir değişiklik yapılmaması uygun olacaktır.</p>\n\n<p> &nbsp; &nbsp; &nbsp; &nbsp;  Bilgi edinilmesini rica ederim.</p>\n\n<p> &nbsp; &nbsp; &nbsp; &nbsp;  Saygılarımla,</p>\n\n<p>&nbsp;</p>\n\n<p> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;  <span style=\"font-weight: bold;\"> &nbsp; &nbsp;BAŞKAN</span></p>\n\n<p> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;  <span style=\"font-weight: bold;\"> &nbsp;Hasan YENİ</span></p>\n\n<p> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;  <span style=\"font-weight: bold;\"> &nbsp; &nbsp; &nbsp; &nbsp; (İstanbul 28.Noteri)</span></p>\n\n<p>.............................................................................................................................................</p>\n\n<p>EK 1.Bakanlık Genelgesi</p>\n\n<p style=\"text-align: center;\">T.C.</p>\n\n<p style=\"text-align: center;\"><span style=\"font-style: italic;\">MALİYE BAKANLIĞI</span></p>\n\n<p style=\"text-align: center;\">Muhasebat Genel Müdürlüğü</p>\n\n<p style=\"text-align: center;\">&nbsp;</p>\n\n<p>Sayı  &nbsp; &nbsp; &nbsp; &nbsp;  : B.07.0.MGM.0.45/570-01- &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;08.08.07*012734 &nbsp; &nbsp; &nbsp; &nbsp;   </p>\n\n<p>Konu &nbsp; &nbsp; &nbsp; &nbsp;  : Noterlere ödenen satış aidatı hakkında</p>\n\n<p>&nbsp;</p>\n\n<p>İlgi : 19.07.2007 tarihli ve B.07.0.MGM.0.45/570-01/11597 sayılı yazımız.</p>\n\n<p style=\"text-indent: 47px;\">&nbsp;</p>\n\n<p style=\"text-indent: 47px;\">İlgi genel yazımızda; 30/12/2004 tarihli ve 5281 sayılı Kanunun 43 üncü maddesinin 10 uncu fıkrasının (a) bendi ile 1512 sayılı Kanunun 118 inci maddesinin birinci fıkrası değiştirilerek, makbuz karşılığında tahsil edilecek unsurlar arasına değerli kağıt bedelleri de eklenmiş olmasına karşılık, anılan Kanun değişikliğinde 118 inci maddenin ikinci fıkrasında bir değişikliğe gidilmediği, dolayısıyla değerli kağıt bedellerinin noterlik hissesine konu edilmediği belirtilerek, noterlere noterliklerde düzenlenen kağıtlar dolayısıyla tahsil ettikleri değerli kağıt bedellerine ilişkin noter hissesi ödenmemesi gerektiği bildirilmişti.</p>\n\n<p> &nbsp; &nbsp; &nbsp; &nbsp;  Ancak, Bakanlığımıza intikal eden bilgilerden noterlere, 210 sayılı <a href=\"degerli-kagitlar-kanunu.html\" class=\"topiclink\">Değerli Kağıtlar Kanunu</a>nun 5281 sayılı Kanunla değişik 5 inci maddesine istinaden tahsil ettikleri değerli kağıt bedeli üzerinden satış aidatı verilip verilmeyeceği ile verilecekse oranı hakkında tereddüt oluştuğu anlaşılmaktadır.</p>\n\n<p style=\"text-align: left;\"> &nbsp; &nbsp; &nbsp; &nbsp;  Bilindiği üzere, 210 sayılı <a href=\"degerli-kagitlar-kanunu.html\" class=\"topiclink\">Değerli Kağıtlar Kanunu</a>nun 5281 sayılı Kanunla değişik 5 inci maddesinde, &quot;Bu Kanunda yazılı noter kağıtları yerine adi kağıt kullanılması halinde, bu evraka ait değerli kağıt bedeli noterlerce tahsil edilir. Bu mecburiyete uymayan noterlerden birinci fıkraya göre tahsil edilecek bedelin üç katı tutarında ceza alınır.&quot; denilmektedir. Ayrıca, 3468 sayılı Pul ve Kıymetli Kağıtların Bayiler ve Memurlar Vasıtası ile Sattırılmasına ve Bunlara Satış Aidatı Verilmesine Dair Kanunun 1 inci maddesinde, &quot;Hususi kanunlarla ihdas edilip Maliye Vekaletince bastırılan bilumum pullarla kıymetli kağıtlar, bayiler vasıtası ile sattırılır. Bayi bulunmayan veya lüzum görülen yerlerde mezun memurlar vasıtası ile sattırılmaları da caizdir. Harç ve hukuk mektebi iane pullar ile noter kağıtları yalnız noterler vasıtası ile sattırılır.&quot; Aynı Kanunun 3 üncü maddesinde ise &quot;Harç pulları hariç olmak üzere birinci maddede yazılı pul ve kıymetli kağıt satışından dolayı bayilere ve noterlere %5'i geçmemek üzere mahallin icabına göre Maliye Vekaletince tayin olunacak miktarda ve mezun memurlara %2 satış aidatı verilir.&quot; hükümleri yer almaktadır.</p>\n\n<p style=\"text-indent: 47px;\">Buna göre, 3468 sayılı Kanunun 3 üncü maddesinin Bakanlığımıza verdiği yetkiye istinaden, noterlere tahsil ettikleri değerli kağıt bedelleri üzerinden %3 oranında verilmekte olan satış aidatları, 01/09/2007 tarihinden itibaren %2 (yüzde iki) olarak uygulanacaktır.</p>\n\n<p style=\"text-indent: 47px;\">Bilgilerini ve uygulamanın bu yönde yürütülmesi için Gelir İdaresi Başkanlığınca Vergi Dairesi Başkanlıklarına, Vergi Dairesi Başkanlığı bulunmayan illerde ise Valiliklerce (Defterdarlık) gerekli duyurunun yapılmasını rica ederim.</p>\n\n<p>&nbsp;</p>\n\n<p style=\"text-align: left; text-indent: 47px;\">&nbsp;</p>\n\n<p style=\"text-align: left; text-indent: 47px;\">Kemal UNAKITAN</p>\n\n<p style=\"text-align: left; text-indent: 47px;\"> &nbsp; &nbsp; Maliye Bakanı</p>\n\n<p style=\"text-align: left; text-indent: 47px;\">&nbsp;</p>\n\n<p style=\"text-align: left; text-indent: 47px;\">&nbsp;</p>\n\n<p class=\"p_Normal\">DAĞITIM:</p>\n\n<p class=\"p_Normal\">Gereği &nbsp; &nbsp; &nbsp; : &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;  Bilgi &nbsp; &nbsp; :</p>\n\n<p class=\"p_Normal\">Gelir İdaresi Başkanlığına &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;  Türkiye Noterler Birliğine</p>\n\n<p class=\"p_Normal\">81 İl Valiliğine (Defterdarlık)</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2007-41-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 09.10.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:15:41.117670"
}