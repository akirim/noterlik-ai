{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2012-3-sayili-genelge.html",
    "title": "2012-3 sayılı genelge",
    "description": "Mali Danışmanlık -27-1828  Ankara, 02.02.2012 Özü: Sosyal Yardımlaşma Dayanışma Vakfının defter tasdiki ücretinden damga vergisi kesintisi hak.   G E N E L G E( 3 )   .......",
    "keywords": [
      "Sosyal Yardımlaşma Dayanışma Vakfının defter tasdiki ücretinden damga vergisi kesintisi hak."
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2012-3 sayılı genelge Email Gönder 2012-3 sayılı genelge << Fihrist-Ana sayfa >> 2012-3 sayılı genelge AÇILIŞ ONAYI    YENİLEME ONAYI    KAPANIŞ ONAYI    DEFTERLER    FATURA - BELGELER    MEVZUAT    GEN. GENEL YAZI    51 SAYILI GENELGE    DEFTER TÜRLERİ    TABLOLAR    MUAFİYET Mali Danışmanlık -27-1828 Ankara, 02.02.2012 Özü: Sosyal Yardımlaşma Dayanışma Vakfının defter tasdiki ücretinden damga vergisi kesintisi hak. G E N E L G E( 3 ) ........................ NOTER ODASI BAŞKANLIĞINA ........................ NOTERLİĞİNE Bir noterliğimizden Birliğimize intikal ettirilen yazıda; Noterliklerinde Sosyal Yardımlaşma ve Dayanışma Vakfı defterinin ara tasdik işleminin yapıldığı ve noter makbuzu ile 53,54 TL'nin hesaplarına yatırılması gerekirken, hesaplarına 53,10 TL yatırıldığını görünce izahat istediklerinde, defterdarlık görüşü doğrultusunda binde 8,25 oranında damga vergisi kesintisinin yapıldığının söylendiği ifade edilmiş, böyle bir kesintinin yapılmasının doğru olup olmadığı konusunda bilgi verilmesi istenilmiştir. Bu konuda, 14.03.2011 günlü Yönetim Kurulu toplantısında alınan karara istinaden Gelir İdaresi Başkanlığından görüş talep edilmiştir. Gelir İdaresi Başkanlığına gönderilen yazımızda özetle; Vakıfların kuruluş ve statüleri itibariyle 488 sayılı Kanunun uygulanmasında resmi daire olarak kabulünün mümkün olmadığı cihetle noterlere yaptıkları ödemeden binde 8,25 nispetinde damga vergisi kesintisi yapmalarının mümkün olmadığı bildirilmiştir. Gelir İdaresi Başkanlığından cevaben alınan ve Yönetim Kurulumuzun 17.01.2012 günlü toplantısında görüşülen 16.12.2011 tarih ve 116468 sayılı yazıda; İlgide kayıtlı yazınızın incelenmesinden, Sosyal Yardımlaşma ve Dayanışmayı Teşvik Vakfının resmi daire olup olmadığı ile bu vakıf tarafından Sosyal Yardımlaşmayı ve Dayanışmayı Teşvik Fonunun defter tasdiki için notere yapılan ücret ödemelerinden damga vergisi kesintisi yapılıp yapılmayacağı hususunda görüş talep edildiği anlaşılmıştır. 488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi tutulacağı; 3 üncü maddesinde, damga vergisi mükellefinin kağıtları imza edenler olduğu, resmi dairelerle kişiler arasındaki işlemlere ait kağıtların damga vergisinin kişiler tarafından ödeneceği; 8 inci maddesinde, bu Kanunda yazılı resmi daireden maksadın, genel ve özel bütçeli idarelerle, il özel idareleri, belediyeler ve köyler olduğu, bu dairelere bağlı olup ayrı tüzel kişiliği bulunan iktisadi işlemlerin resmi daire sayılmayacağı hüküm altına alınmıştır. Mezkur Kanuna ekli (1) sayılı tablonun IV-Makbuzlar ve diğer kağıtlar başlıklı bölümünün I/a fıkrasında ise, Resmi daireler tarafından yapılan mal ve hizmet alımlarına ilişkin ödemeler (avans olarak yapılanlar dahil) nedeniyle, kişiler tarafından resmi dairelere verilen ve belli parayı ihtiva eden makbuz ve ibra senetleri ile bu ödemelerin resmi daireler nam ve hesabına, kişiler adına açılmış veya açılacak hesaplara nakledilmesini veya emir ve havalelerine tediyesini temin eden kağıtların nispi damga vergisine tabi olduğu hükme bağlanmıştır. 2009/15725 sayılı Bakanlar Kurulu Kararı ile 01.01.2010 tarihinden geçerli olmak üzere, Kanuna ekli (1) sayılı tablonun IV/1-a fıkrasındaki kağıtlar için damga vergisi oranı binde 8,25 olarak belirlenmiştir. Diğer taraftan, Sosyal Yardımlaşma ve Dayanışma Vakıfları, 3294 sayılı Sosyal Yardımlaşma ve Dayanışmayı Teşvik Kanununun 7 nci maddesi hükmüne göre kurulmuş vakıflar olup, bu vakıfların ayrı tüzel kişiliğe, idari ve mali özerkliğe sahip, kendi bütçeleri olan kuruluşlar olmaları nedeniyle, 488 sayılı Damga Vergisi Kanununun 8 inci maddesindeki resmi daire tanımına girmeleri mümkün bulunmamaktadır. Ayrıca, 3294 sayılı Kanunun Muafiyetler başlıklı 9 uncu maddesi (c) fıkrası uyarınca, Sosyal Yardımlaşma ve Dayanışma Vakıflarının yapacakları her türlü muameleler nedeniyle düzenleyecekleri kağıtlar yönünden damga vergisi muafiyeti bulunmaktadır. Buna göre, 3294 sayılı Kanun çerçevesinde damga vergisinden muaf bir kurum olmasına karşın 488 sayılı Damga Vergisi Kanununun 8 inci maddesi kapsamında resmi daire tanımı içerisinde yer almayan Sosyal Yardımlaşma ve Dayanışmayı Teşvik Vakfının, defter tasdiki işlemi nedeniyle notere yaptığı ücret ödemesine ilişkin düzenlediği kağıtların damga vergisine tabi tutulmaması gerekmektedir. denilmektedir. Buna göre 488 sayılı Kanununun 8 inci maddesinde tanımı yapılan resmi daireler dışında kalan diğer kurumların ve bu meyanda vakıfların noterde yaptırdıkları işlemlere ilişkin ücretlerin ödenmesi sırasında damga vergisi kesintisi yapmaları mümkün değildir. Bilgi edinilmesini rica ederim. Saygılarımla, BAŞKAN Fahri KÖSE (Beyoğlu 37. Noteri) Güncelleme: 24.08.2020 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2012-3 sayılı genelge",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2012-3-sayili-genelge.html",
        "title": "",
        "target": "",
        "type": "internal"
      },
      {
        "text": "2012-3 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2012-3-sayili-genelge.html",
        "title": "",
        "target": "_top",
        "type": "internal"
      },
      {
        "text": "AÇILIŞ ONAYI",
        "href": "javascript:void(0);",
        "title": "AÇILIŞ ONAYI NASIL YAPILIR",
        "target": "",
        "type": "internal"
      },
      {
        "text": "YENİLEME ONAYI",
        "href": "javascript:void(0);",
        "title": "YENILEME-ONAYI-NASIL-YAPILIR",
        "target": "",
        "type": "internal"
      },
      {
        "text": "KAPANIŞ ONAYI",
        "href": "javascript:void(0);",
        "title": "KAPANIS-ONAYI-NASIL-YAPILIR",
        "target": "",
        "type": "internal"
      },
      {
        "text": "DEFTERLER",
        "href": "defter-onay-islemleri-dizini.html",
        "title": "DEFTER-ONAY-ISLEMLERI",
        "target": "",
        "type": "internal"
      },
      {
        "text": "FATURA - BELGELER",
        "href": "fatura-belge-onay-islemleri-dizini.html",
        "title": "FATURA - BELGE ONAY İŞLEMLERİ",
        "target": "",
        "type": "internal"
      },
      {
        "text": "MEVZUAT",
        "href": "javascript:void(0);",
        "title": "DEFTER-FATURA-MEVZUATI",
        "target": "",
        "type": "internal"
      },
      {
        "text": "GEN. GENEL YAZI",
        "href": "defter-genelgeler-genelyazilar.html",
        "title": "DEFTER-GENELGELER-GENELYAZILAR",
        "target": "",
        "type": "internal"
      },
      {
        "text": "51 SAYILI GENELGE",
        "href": "defter-onaylama-islemleri-hak-birlestirilmis-51-sayili-genelge.html",
        "title": "DEFTER ONAYLAMA İŞLEMLERİ HAK. BİRLEŞTİRİLMİŞ 51 SAYILI GENELGE",
        "target": "",
        "type": "internal"
      },
      {
        "text": "DEFTER TÜRLERİ",
        "href": "javascript:void(0);",
        "title": "DEFTER TÜRLERİ",
        "target": "",
        "type": "internal"
      },
      {
        "text": "TABLOLAR",
        "href": "javascript:void(0);",
        "title": "AÇILIŞ, YENİLEME, KAPANIŞ TABLOLARI",
        "target": "",
        "type": "internal"
      },
      {
        "text": "MUAFİYET",
        "href": "istisna-muafiyet-defter.html",
        "title": "ISTISNA-MUAFIYET-DEFTER",
        "target": "",
        "type": "internal"
      },
      {
        "text": "Damga Vergisi Kanunu",
        "href": "damga-vergisi-kanunu.html",
        "title": "",
        "target": "",
        "type": "internal"
      },
      {
        "text": "Damga Vergisi Kanunu",
        "href": "damga-vergisi-kanunu.html",
        "title": "",
        "target": "",
        "type": "internal"
      },
      {
        "text": "Güncelleme: 24.08.2020",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2012-3 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2012-3 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"Sosyal Yardımlaşma Dayanışma Vakfının defter tasdiki ücretinden damga vergisi kesintisi hak.\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Mali Danışmanlık -27-1828 &nbsp;Ankara, 02.02.2012 Özü: Sosyal Yardımlaşma Dayanışma Vakfının defter tasdiki ücretinden damga vergisi kesintisi hak. &nbsp; G E N E L G E( 3 ) &nbsp; .......\" />\n\n   <link rel=\"canonical\" content=\"noterlikrehberi.net/rehber/index.html?2012-3-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2012-3-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"Sosyal Yardımlaşma Dayanışma Vakfının defter tasdiki ücretinden damga vergisi kesintisi hak.\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2012-3 sayılı genelge\",\n\n   mailsubject: \"Tavsiye: Noterlik Rehberi - 2012-3 sayılı genelge &nbsp; &nbsp;AÇILIŞ ONAYI&nbsp; &nbsp;YENİLEME ONAYI&nbsp; &nbsp;KAPANIŞ ONAYI&nbsp; &nbsp;DEFTERLER&nbsp; &nbsp;FATURA - BELGELER&nbsp; &nbsp;MEVZUAT&nbsp; &nbsp;GEN. GENEL YAZI&nbsp; &nbsp;51 SAYILI GENELGE&nbsp; &nbsp;DEFTER TÜRLERİ&nbsp; &nbsp;TABLOLAR&nbsp; &nbsp;MUAFİYET\",\n\n   sharesubject: \"Noterlik Rehberi - 2012-3 sayılı genelge &nbsp; &nbsp;AÇILIŞ ONAYI&nbsp; &nbsp;YENİLEME ONAYI&nbsp; &nbsp;KAPANIŞ ONAYI&nbsp; &nbsp;DEFTERLER&nbsp; &nbsp;FATURA - BELGELER&nbsp; &nbsp;MEVZUAT&nbsp; &nbsp;GEN. GENEL YAZI&nbsp; &nbsp;51 SAYILI GENELGE&nbsp; &nbsp;DEFTER TÜRLERİ&nbsp; &nbsp;TABLOLAR&nbsp; &nbsp;MUAFİYET\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2012-3-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2012-3-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2012-3-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2012-3-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2012-3-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2012-3-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2012-3-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2012-3 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2012-3-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2012-3 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"javascript:void(0);\" onclick=\"return hmshowPopup(event, popid_825092606, this);\" class=\"popuplink\" title=\"AÇILIŞ ONAYI NASIL YAPILIR\">AÇILIŞ ONAYI</a>  &nbsp; <a href=\"javascript:void(0);\" onclick=\"return hmshowPopup(event, popid_1374207986X, this);\" class=\"popuplink\" title=\"YENILEME-ONAYI-NASIL-YAPILIR\">YENİLEME ONAYI</a>  &nbsp; <a href=\"javascript:void(0);\" onclick=\"return hmshowPopup(event, popid_1133839107, this);\" class=\"popuplink\" title=\"KAPANIS-ONAYI-NASIL-YAPILIR\">KAPANIŞ ONAYI</a>  &nbsp; <a href=\"defter-onay-islemleri-dizini.html\" class=\"topiclink\" title=\"DEFTER-ONAY-ISLEMLERI\">DEFTERLER</a>  &nbsp; <a href=\"fatura-belge-onay-islemleri-dizini.html\" class=\"topiclink\" title=\"FATURA - BELGE ONAY İŞLEMLERİ\">FATURA - BELGELER</a>  &nbsp; <a href=\"javascript:void(0);\" onclick=\"return hmshowPopup(event, popid_298886418, this);\" class=\"popuplink\" title=\"DEFTER-FATURA-MEVZUATI\">MEVZUAT</a>  &nbsp; <a href=\"defter-genelgeler-genelyazilar.html\" class=\"topiclink\" title=\"DEFTER-GENELGELER-GENELYAZILAR\">GEN. GENEL YAZI</a>  &nbsp; <a href=\"defter-onaylama-islemleri-hak-birlestirilmis-51-sayili-genelge.html\" class=\"topiclink\" title=\"DEFTER ONAYLAMA İŞLEMLERİ HAK. BİRLEŞTİRİLMİŞ 51 SAYILI GENELGE\">51 SAYILI GENELGE</a>  &nbsp; <a href=\"javascript:void(0);\" onclick=\"return hmshowPopup(event, popid_1456274392X, this);\" class=\"popuplink\" title=\"DEFTER TÜRLERİ\">DEFTER TÜRLERİ</a>  &nbsp; <a href=\"javascript:void(0);\" onclick=\"return hmshowPopup(event, popid_264517732X, this);\" class=\"popuplink\" title=\"AÇILIŞ, YENİLEME, KAPANIŞ TABLOLARI\">TABLOLAR</a>  &nbsp; <a href=\"istisna-muafiyet-defter.html\" class=\"topiclink\" title=\"ISTISNA-MUAFIYET-DEFTER\">MUAFİYET</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\">Mali Danışmanlık -27-1828<span style=\"font-family: 'Times New Roman',Times,Georgia,serif;\"> </span></p>\n\n<p>Ankara, 02.02.2012</p>\n\n<p>Özü: Sosyal Yardımlaşma Dayanışma Vakfının defter tasdiki ücretinden damga vergisi kesintisi hak.</p>\n\n<p><span style=\"font-family: 'Times New Roman',Times,Georgia,serif;\">&nbsp;</span></p>\n\n<p>G E N E L G E( 3 )</p>\n\n<p><span style=\"font-family: 'Times New Roman',Times,Georgia,serif;\">&nbsp;</span></p>\n\n<p>........................ NOTER ODASI BAŞKANLIĞINA</p>\n\n<p>........................ NOTERLİĞİNE</p>\n\n<p><span style=\"font-family: 'Times New Roman',Times,Georgia,serif;\">&nbsp;</span></p>\n\n<p>Bir noterliğimizden Birliğimize intikal ettirilen yazıda;</p>\n\n<p>Noterliklerinde Sosyal Yardımlaşma ve Dayanışma Vakfı defterinin ara tasdik işleminin yapıldığı ve noter makbuzu ile 53,54 TL'nin hesaplarına yatırılması gerekirken, hesaplarına 53,10 TL yatırıldığını görünce izahat istediklerinde, defterdarlık görüşü doğrultusunda binde 8,25 oranında damga vergisi kesintisinin yapıldığının söylendiği ifade edilmiş, böyle bir kesintinin yapılmasının doğru olup olmadığı konusunda bilgi verilmesi istenilmiştir. Bu konuda, 14.03.2011 günlü Yönetim Kurulu toplantısında alınan karara istinaden Gelir İdaresi Başkanlığından görüş talep edilmiştir.</p>\n\n<p>Gelir İdaresi Başkanlığına gönderilen yazımızda özetle;</p>\n\n<p>Vakıfların kuruluş ve statüleri itibariyle 488 sayılı Kanunun uygulanmasında resmi daire olarak kabulünün mümkün olmadığı cihetle noterlere yaptıkları ödemeden binde 8,25 nispetinde damga vergisi kesintisi yapmalarının mümkün olmadığı bildirilmiştir.</p>\n\n<p>Gelir İdaresi Başkanlığından cevaben alınan ve Yönetim Kurulumuzun 17.01.2012 günlü toplantısında görüşülen 16.12.2011 tarih ve 116468 sayılı yazıda;</p>\n\n<p>İlgide kayıtlı yazınızın incelenmesinden, Sosyal Yardımlaşma ve Dayanışmayı Teşvik Vakfının resmi daire olup olmadığı ile bu vakıf tarafından Sosyal Yardımlaşmayı ve Dayanışmayı Teşvik Fonunun defter tasdiki için notere yapılan ücret ödemelerinden damga vergisi kesintisi yapılıp yapılmayacağı hususunda görüş talep edildiği anlaşılmıştır.</p>\n\n<p>488 sayılı <a href=\"damga-vergisi-kanunu.html\" class=\"topiclink\">Damga Vergisi Kanunu</a>nun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi tutulacağı; 3 üncü maddesinde, damga vergisi mükellefinin kağıtları imza edenler olduğu, resmi dairelerle kişiler arasındaki işlemlere ait kağıtların damga vergisinin kişiler tarafından ödeneceği; 8 inci maddesinde, bu Kanunda yazılı resmi daireden maksadın, genel ve özel bütçeli idarelerle, il özel idareleri, belediyeler ve köyler olduğu, bu dairelere bağlı olup ayrı tüzel kişiliği bulunan iktisadi işlemlerin resmi daire sayılmayacağı hüküm altına alınmıştır.</p>\n\n<p>Mezkur Kanuna ekli (1) sayılı tablonun IV-Makbuzlar ve diğer kağıtlar başlıklı bölümünün I/a fıkrasında ise, Resmi daireler tarafından yapılan mal ve hizmet alımlarına ilişkin ödemeler (avans olarak yapılanlar dahil) nedeniyle, kişiler tarafından resmi dairelere verilen ve belli parayı ihtiva eden makbuz ve ibra senetleri ile bu ödemelerin resmi daireler nam ve hesabına, kişiler adına açılmış veya açılacak hesaplara nakledilmesini veya emir ve havalelerine tediyesini temin eden kağıtların nispi damga vergisine tabi olduğu hükme bağlanmıştır. 2009/15725 sayılı Bakanlar Kurulu Kararı ile 01.01.2010 tarihinden geçerli olmak üzere, Kanuna ekli (1) sayılı tablonun IV/1-a fıkrasındaki kağıtlar için damga vergisi oranı binde 8,25 olarak belirlenmiştir.</p>\n\n<p>Diğer taraftan, Sosyal Yardımlaşma ve Dayanışma Vakıfları, 3294 sayılı Sosyal Yardımlaşma ve Dayanışmayı Teşvik Kanununun 7 nci maddesi hükmüne göre kurulmuş vakıflar olup, bu vakıfların ayrı tüzel kişiliğe, idari ve mali özerkliğe sahip, kendi bütçeleri olan kuruluşlar olmaları nedeniyle, 488 sayılı <a href=\"damga-vergisi-kanunu.html\" class=\"topiclink\">Damga Vergisi Kanunu</a>nun 8 inci maddesindeki resmi daire tanımına girmeleri mümkün bulunmamaktadır. Ayrıca, 3294 sayılı Kanunun Muafiyetler başlıklı 9 uncu maddesi (c) fıkrası uyarınca, Sosyal Yardımlaşma ve Dayanışma Vakıflarının yapacakları her türlü muameleler nedeniyle düzenleyecekleri kağıtlar yönünden damga vergisi muafiyeti bulunmaktadır.</p>\n\n<p>Buna göre, 3294 sayılı Kanun çerçevesinde damga vergisinden muaf bir kurum olmasına karşın 488 sayılı Damga Vergisi Kanununun 8 inci maddesi kapsamında resmi daire tanımı içerisinde yer almayan Sosyal Yardımlaşma ve Dayanışmayı Teşvik Vakfının, defter tasdiki işlemi nedeniyle notere yaptığı ücret ödemesine ilişkin düzenlediği kağıtların damga vergisine tabi tutulmaması gerekmektedir.</p>\n\n<p>denilmektedir.</p>\n\n<p>Buna göre 488 sayılı Kanununun 8 inci maddesinde tanımı yapılan resmi daireler dışında kalan diğer kurumların ve bu meyanda vakıfların noterde yaptırdıkları işlemlere ilişkin ücretlerin ödenmesi sırasında damga vergisi kesintisi yapmaları mümkün değildir.</p>\n\n<p>Bilgi edinilmesini rica ederim.</p>\n\n<p>Saygılarımla,</p>\n\n<p><span style=\"font-family: 'Times New Roman',Times,Georgia,serif;\">&nbsp;</span></p>\n\n<p>BAŞKAN</p>\n\n<p>Fahri KÖSE</p>\n\n<p>(Beyoğlu 37. Noteri)</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2012-3-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 24.08.2020</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:15:55.164219"
}