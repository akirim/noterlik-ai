{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2014-4-sayili-genelge.html",
    "title": "2014-4 sayılı genelge",
    "description": "2013/2 ve 2015/10 sayılı genelgeler ile birlikte değerlendirilmelidir.",
    "keywords": [
      "Enerji Yatırımı Yapan Şirketlere Tahsis Olunan Hazine Arazisinin Kullanma İzni Sözleşmesinde Damga Vergisi ve Harç İstisnası"
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2014-4 sayılı genelge Email Gönder 2014-4 sayılı genelge << Fihrist-Ana sayfa >> 2014-4 sayılı genelge TAAHHÜTNAMELER    TAAH. G. VE GENEL YAZILAR    MEVZUAT    İST.GEN VE GENEL YAZILAR    47 SAYILI GENELGE 2013/2 ve 2015/10 sayılı genelgeler ile birlikte değerlendirilmelidir. Mali Danışmanlık -188-14250 Ankara, 11.09.2014 Özü: Enerji Yatırımı Yapan Şirketlere Tahsis Olunan Hazine Arazisinin Kullanma İzni Sözleşmesinde Damga Vergisi ve Harç İstisnası G E N E L G E( 4 ) ........................ NOTER ODASI BAŞKANLIĞINA ........................ NOTERLİĞİNE Bir Noterliğimizden alınan yazıda, Birliğimizin 2012/12 numaralı ve 2013/2 numaralı Genelgesinden bahisle, Milli Emlak Müdürlüğü ile EPDK Üretim Lisansına sahip bir şirket arasında, baraj ve HES üretim tesisinde baraj gövdesi alanı olarak kullanılmak üzere tahsis olunan arazi ile ilgili olarak düzenlenen kullanma izni sözleşmesinin, 2012/12 numaralı Genelge kapsamında kira sözleşmesi mahiyetinde kabul edilerek Damga Vergisi Kanununa ekli (1) sayılı tablonun I /A-2 fıkrasına göre binde 1,89 oranında Damga Vergisine tabi tutulması gerektiği yönünde değerlendirildiği, ancak, işlem sahibinin noterliklerine tekrar müracaat ederek bu işlemin Elektrik Piyasası Kanununa eklenen geçici 14 üncü maddenin (c) bendi gereğince 2015 yılına kadar işletmeye geçecek üretim lisansı sahibi tüzel kişiler tarafından üretim tesislerinin yatırım döneminde üretim tesisleriyle ilgili işlemler ve düzenlenen kağıtlar damga vergisi ve harçtan istisna edileceğinden bahisle söz konusu sözleşmenin damga vergisi ve harçtan istisna edilmesi gerektiği yönünde talepte bulunulduğu belirtilerek, söz konusu kullanım sözleşmesinin de bu istisnadan yararlanıp yararlanmayacağı, yararlanacaksa, istisnanın sadece üretim lisans tarihi olan 2009 ile tesisin tamamlanma tarihi olan 2014 tarihi arasındaki 5 yıllık yatırım süresi için mi yoksa 49 yıl için mi uygulanması gerektiği hususunda ki bilgi istemi, Gelir İdaresi Başkanlığına intikal ettirilmiştir. Gelir İdaresi Başkanlığına gönderilen yazımızda; Bilindiği üzere, 26.07.2008 tarihli ve 26948 sayılı Resmi Gazete'de yayımlanan 5784 sayılı Kanun ile 4628 sayılı Elektrik Piyasası Kanununa eklenen geçici 14 üncü maddenin (c) bendi ile 31.12.2012 tarihine kadar işletmeye girecek üretim ve otoprodüktör lisansı sahibi tüzel kişiler tarafından üretim tesislerinin yatırım döneminde, üretim tesislerinin yatırım dönemi ile ilgili yapılan işlemler ve düzenlenen kağıtlar damga vergisi ve harçtan istisna edilmiştir. Söz konusu yatırımlara, yatırım döneminde üretim tesisleri ile ilgili olarak yapılan işlem ve düzenlenen kağıtlara istisna uygulanması; a) Yatırımcının üretim ve otoprodüktör lisans sahibi olması, b) Yatırımın 31.12.2012 tarihine kadar işletmeye girecek olması, Şartların her ikisinin birlikte mevcut olması gerekmektedir. Ancak, 31.01.2013 tarih ve 28545 sayılı Resmi Gazetede yayımlanan 6408 sayılı Kanunun 1 inci maddesi ile 4628 sayılı Elektrik Piyasası Kanununun geçici 14 üncü maddesinin birinci fıkrasının (c) bendinde yer alan, yatırım dönemi işlemlerine istisna uygulanmasına ilişkin süreyi ihtiva eden 31.12.2012 ibaresi, 31.12.2015 olarak değiştirilmiştir. Yani yukarıdaki (b) bendi, b) Yatırımın 31.12.2015 tarihine kadar işletmeye girecek olması, şeklinde değiştirilmiştir. Noterlik yazısı ekinde bulunan Kullanma İzni Sözleşmesi başlıklı işlem örneğinin incelenmesinde, söz konusu taşınmazın baraj gövde alanı olarak kullanılmak üzere 49 yıllığına tahsis edildiği, kullanma izin bedelinin ilk yıl 6.650,00TL, daha sonraki yıllarda ÜFE meyanında arttırılacağı, 5346 sayılı Kanunun 8. maddesinde yenilenebilir enerji üretim tesisleri kurulması amacıyla tesis edilecek irtifak hakkı ve kullanma izinlerinde bedellerin 29.01.2009 tarihinden itibaren 29.01.2019 tarihine kadar on yıl süre ile % 85 oranında indirim uygulanarak tahsil edileceği, ancak, 31.12.2015 tarihine kadar üretim tesisinin gerçekleştirilememesi durumunda öngörülen ve uygulanan indirimlerin yasal faizi ile birlikte geri alınacağı (madde 5) hususlarında düzenleme yapıldığı anlaşılmaktadır. Buna göre, yanlış bir uygulamaya mahal verilmemesi için yazımız ekinde bulunan işlem örneğinin Başkanlığınızca incelenmesi ve bu nevi kullanım sözleşmelerinin yatırım dönemi işlemleri arasında kabulü ile damga vergisi ve harçtan istisna edilip edilmeyeceği hususundaki görüşünüzün Birliğimize bildirilmesi, denilmek suretiyle Gelir İdaresi Başkanlığına intikal ettirilerek görüş talep edilmiştir. Konuya ilişkin olarak Gelir İdaresi Başkanlığından cevaben alınan ve Yönetim Kurulumuzun 26.08.2014 günlü toplantısında görüşülen 08.07.2014 tarih ve 72009 sayılı yazıda; İlgide kayıtlı yazınız ve eklerinin incelenmesinden, Enerji Elektrik Üretim A.Ş'nin .. ilinde kurulacak Barajı ve HES üretim tesisi için 4628 sayılı Elektrik Piyasası Kanunu çerçevesinde Enerji Piyasası Düzenleme Kurumundan (EPDK) alınmış elektrik üretim lisansı bulunduğu, söz konusu proje nedeniyle \"Kullanma İzni Sözleşmesi\" başlıklı kağıdın düzenlendiği belirtilerek, söz konusu kağıdın 4628 sayılı Elektrik Piyasası Kanunu kapsamında damga vergisinden istisna olup olmadığı hususunda görüş talep edildiği anlaşılmıştır. 488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu; 3 üncü maddesinde, damga vergisinin mükellefinin kağıtları imza edenler olduğu, resmi dairelerle kişiler arasındaki işlemlere ait kağıtların damga vergisini kişilerin ödeyeceği; Kanuna ekli (1) sayılı tablonun \"I-Akitlerle İlgili Kağıtlar\" başlıklı bölümünün A/l fıkrasında, belli parayı ihtiva eden taahhütnamelerin nispi damga vergisine tabi olacağı hüküm altına alınmıştır. Diğer taraftan, 4628 sayılı Elektrik Piyasası Kanununun 1 inci maddesinin 30 numaralı bendinde üretim tesisinin, elektrik enerjisinin üretildiği tesisler olduğu; 5784 sayılı Kanun ile eklenen geçici 14 üncü maddesinin (c) fıkrasının 2 numaralı bendinde, 31.12.2012 tarihine kadar işletmeye girecek üretim ve otoprodüktör lisansı sahibi tüzel kişilere sağlanan teşvikler uyarınca, üretim tesislerinin yatırım döneminde, üretim tesisleriyle ilgili yapılan işlemler ve düzenlenen kağıtların damga vergisi ve harçtan müstesna olduğu hükme bağlanmış, 31.01.2013 tarih ve 28545 sayılı Resmi Gazete'de yayımlanan ve 1/1/2013 tarihinden itibaren geçerli olan 6408 sayılı Kanunun 3 üncü maddesiyle, 4628 sayılı Kanunun geçici 14 üncü maddesinin birinci fıkrasının (c) bendinde yer alan \"31.12.2012\" ibaresi \"31.12.2015\" olarak değiştirilmiştir. 30/03/2013 tarih ve 28603 sayılı Resmi Gazete'de yayımlanan 6446 sayılı Elektrik Piyasası Kanununun geçici 4 üncü maddesinin birinci fıkrasının (b) bendinde de 31.12.2015 tarihine kadar ilk defa işletmeye girecek üretim lisansı sahibi tüzel kişilere sağlanan teşvikler uyarınca, üretim tesislerinin yatırım döneminde, üretim tesisleriyle ilgili yapılan işlemler ve düzenlenen kağıtların damga vergisi ve harçtan müstesna olduğu hükme bağlanmıştır. Ayrıca, 6446 sayılı Kanunun 30 uncu maddesinin (5) numaralı bendi ile 4628 sayılı Kanunun geçici 14 üncü maddesi yürürlükten kaldırılmıştır. Buna göre, gerek 4628 sayılı Kanuna 5784 sayılı Kanunla eklenen istisna hükmünün süresini değiştiren 6408 sayılı Kanun gerekse 6446 sayılı Kanunda düzenlenen hüküm ile söz konusu Kanunların yürürlük tarihinden itibaren 31.12.2015 tarihine kadar ilk defa işletmeye girecek üretim lisansı sahibi tüzel kişilere yatırım teşviki sağlamak üzere, Enerji Piyasası Düzenleme Kurumu tarafından üretim lisansı verilmesinden itibaren başlayıp üretim tesisinin geçici kabulünün yapıldığı tarihe kadar olan süreci ifade eden üretim tesislerinin yatırım döneminde, münhasıran üretim tesisleriyle ilgili düzenlendiğinin tevsiki kaydıyla, üretim tesisine ilişkin olarak yapılacak işlemler ve düzenlenen kağıtlar damga vergisi ve harçtan istisna edilmiştir. Yukarıda yapılan açıklamalar çerçevesinde, 4628 sayılı Kanunun geçici 14/c maddesinde, 31.12.2012 tarihine kadar işletmeye girecek üretim ve otoprodüktör lisansı sahibi tüzel kişilere teşvik verileceği hususunun düzenlendiği, ancak Enerji Piyasası Düzenleme Kurumu (EPDK) tarafından şirket adına düzenlenen 29/01/2009 tarih ve EÜ/1952-18/1392 sayılı elektrik üretim lisansında Barajı ve HES üretim tesisinin tamamlanma tarihinin 29/01/2014 olarak belirlendiği hususları dikkate alındığında, üretim lisans belgesinin düzenlendiği tarihte yürürlükte olan istisna hükmünde yer alan 31.12.2012 tarihinden sonra işletmeye gireceği anlaşılan projeye ilişkin olarak düzenlenen \"Kullanım İzin Sözleşmesi\" başlıklı kağıdın damga vergisinden müstesna tutulması mümkün bulunmamaktadır. Diğer taraftan, 6408 ve 6446 sayılı Kanunlarda yer alan 31/12/2015 tarihine kadar işletmeye girme şartının 01/01/2013 tarihinden itibaren geçerli olduğu hususu dikkate alındığında, \"Kullanım İzin Sözleşmesi\" başlıklı kağıdın, .. Barajı ve HES üretim tesisinin yatırım döneminde bu tesis ile ilgili düzenlendiğinin tevsik edilmesi kaydıyla, söz konusu projeye yönelik olarak 01/01/2013 tarihinden sonra düzenlenmesi durumunda damga vergisinden istisna edilmesi gerekmektedir. şeklinde görüş bildirilmiştir. Gelir İdaresi Başkanlığının yazısından, HES üretim tesislerinin yatırım döneminde bu tesis ile ilgili düzenlendiğinin tevsik edilmesi kaydıyla  Kullanma İzin Sözleşmesi başlıklı yer tahsisine dair kağıdın damga vergisi ve harçtan istisna edilmesi gerektiği anlaşılmaktadır. Diğer taraftan, Gelir İdaresi Başkanlığının yazısının sondan ikinci paragrafında yapılan açıklamanın bugün için uygulanabilirliği bulunmamaktadır. Buna göre, üretim veya otoprodüktör lisansı olan şirketlerin yapmakta oldukları enerji yatırımlarının 31.12.2015 tarihine kadar tamamlanarak işletmeye alınacak olması kaydıyla bu yatırımlara tahsis edilen kamu arazileri ile ilgili olarak 01.01.2013 tarihinden sonra ve tabii olarak yatırımın tamamlanmasından önce düzenlenen kullanma izni sözleşmelerinin yatırım dönemi işlemleri olarak damga vergisi ve harçtan istisna edilmesi gerekmektedir. Bilgi edinilmesini rica ederim. Saygılarımla, Yunus TUTAR Başkan Güncelleme: 18.12.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2014-4 sayılı genelge",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2014-4-sayili-genelge.html",
        "title": "",
        "target": "",
        "type": "internal"
      },
      {
        "text": "2014-4 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2014-4-sayili-genelge.html",
        "title": "",
        "target": "_top",
        "type": "internal"
      },
      {
        "text": "TAAHHÜTNAMELER",
        "href": "taahhutnameler.html",
        "title": "TAAHHÜTNAMELER DİZİNİ",
        "target": "",
        "type": "internal"
      },
      {
        "text": "TAAH. G. VE GENEL YAZILAR",
        "href": "taahhutnameler-genelge-genelyazilar.html",
        "title": "TAAHHÜTNAME HAK.GENELGE VE GENEL YAZILAR",
        "target": "",
        "type": "internal"
      },
      {
        "text": "MEVZUAT",
        "href": "mevzuat-taahhutnameler.html",
        "title": "MEVZUAT-TAAHHUTNAMELER",
        "target": "",
        "type": "internal"
      },
      {
        "text": "İST.GEN VE GENEL YAZILAR",
        "href": "istisna-muafiyet-hakkinda-genelge-genel-yazilar.html",
        "title": "İSTİSNA VE MUAFİYET HAKKINDA GENELGE VE GENEL YAZILAR",
        "target": "",
        "type": "internal"
      },
      {
        "text": "47 SAYILI GENELGE",
        "href": "taahhut-islemleri-hak-birlestirilmis-47-sayili-genelge.html",
        "title": "TAAHHÜT İŞLEMLERİ HAK. BİRLEŞTİRİLMİŞ 47 SAYILI GENELGE",
        "target": "",
        "type": "internal"
      },
      {
        "text": "2013/2",
        "href": "2013-2-sayili-genelge.html",
        "title": "",
        "target": "",
        "type": "internal"
      },
      {
        "text": "2015/10 sayılı genelge",
        "href": "2015-10-sayili-genelge.html",
        "title": "",
        "target": "",
        "type": "internal"
      },
      {
        "text": "Damga Vergisi Kanunu",
        "href": "damga-vergisi-kanunu.html",
        "title": "",
        "target": "",
        "type": "internal"
      },
      {
        "text": "Damga Vergisi Kanunu",
        "href": "damga-vergisi-kanunu.html",
        "title": "",
        "target": "",
        "type": "internal"
      },
      {
        "text": "Güncelleme: 18.12.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2014-4 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2014-4 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"Enerji Yatırımı Yapan Şirketlere Tahsis Olunan Hazine Arazisinin Kullanma İzni Sözleşmesinde Damga Vergisi ve Harç İstisnası\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"2013/2 ve 2015/10 sayılı genelgeler ile birlikte değerlendirilmelidir.\" />\n\n   <link rel=\"canonical\" content=\"noterlikrehberi.net/rehber/index.html?2014-4-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2014-4-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"Enerji Yatırımı Yapan Şirketlere Tahsis Olunan Hazine Arazisinin Kullanma İzni Sözleşmesinde Damga Vergisi ve Harç İstisnası\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2014-4 sayılı genelge\",\n\n   mailsubject: \"Tavsiye: Noterlik Rehberi - 2014-4 sayılı genelge &nbsp; &nbsp;TAAHHÜTNAMELER&nbsp; &nbsp;TAAH. G. VE GENEL YAZILAR&nbsp; &nbsp;MEVZUAT&nbsp; &nbsp;İST.GEN VE GENEL YAZILAR&nbsp; &nbsp;47 SAYILI GENELGE\",\n\n   sharesubject: \"Noterlik Rehberi - 2014-4 sayılı genelge &nbsp; &nbsp;TAAHHÜTNAMELER&nbsp; &nbsp;TAAH. G. VE GENEL YAZILAR&nbsp; &nbsp;MEVZUAT&nbsp; &nbsp;İST.GEN VE GENEL YAZILAR&nbsp; &nbsp;47 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2014-4-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"2014-4-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2014-4-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2014-4-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2014-4-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2014-4-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2014-4-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2014-4 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2014-4-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2014-4 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"taahhutnameler.html\" class=\"topiclink\" title=\"TAAHHÜTNAMELER DİZİNİ\">TAAHHÜTNAMELER</a>  &nbsp; <a href=\"taahhutnameler-genelge-genelyazilar.html\" class=\"topiclink\" title=\"TAAHHÜTNAME HAK.GENELGE VE GENEL YAZILAR\">TAAH. G. VE GENEL YAZILAR</a>  &nbsp; <a href=\"mevzuat-taahhutnameler.html\" class=\"topiclink\" title=\"MEVZUAT-TAAHHUTNAMELER\">MEVZUAT</a>  &nbsp; <a href=\"istisna-muafiyet-hakkinda-genelge-genel-yazilar.html\" class=\"topiclink\" title=\"İSTİSNA VE MUAFİYET HAKKINDA GENELGE VE GENEL YAZILAR\">İST.GEN VE GENEL YAZILAR</a>  &nbsp; <a href=\"taahhut-islemleri-hak-birlestirilmis-47-sayili-genelge.html\" class=\"topiclink\" title=\"TAAHHÜT İŞLEMLERİ HAK. BİRLEŞTİRİLMİŞ 47 SAYILI GENELGE\">47 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"text-align: center;\"><a href=\"2013-2-sayili-genelge.html\" class=\"topiclink\">2013/2</a> ve <a href=\"2015-10-sayili-genelge.html\" class=\"topiclink\">2015/10 sayılı genelge</a><span style=\"color: #0000ff;\">ler </span>ile birlikte değerlendirilmelidir.</p>\n\n<hr style=\"height:1px; color:#000000; border-width:0; background-color:#000000;\" /><p>Mali Danışmanlık -188-14250 </p>\n\n<p class=\"p_Normal\">Ankara, 11.09.2014</p>\n\n<p class=\"p_Normal\">Özü: Enerji Yatırımı Yapan Şirketlere Tahsis Olunan Hazine Arazisinin Kullanma İzni Sözleşmesinde Damga Vergisi ve Harç İstisnası</p>\n\n<p class=\"p_Normal\">&nbsp;</p>\n\n<p class=\"p_Normal\">&nbsp;</p>\n\n<p style=\"text-align: center;\">G E N E L G E( 4 )</p>\n\n<p style=\"text-align: center;\"><span style=\"font-size: 13px; color: #000000;\">&nbsp;</span></p>\n\n<p><span style=\"font-family: 'Times New Roman',Times,Georgia,serif;\">&nbsp;</span></p>\n\n<p>........................ NOTER ODASI BAŞKANLIĞINA</p>\n\n<p>........................ NOTERLİĞİNE</p>\n\n<p><span style=\"font-family: 'Times New Roman',Times,Georgia,serif;\">&nbsp;</span></p>\n\n<p>Bir Noterliğimizden alınan yazıda, Birliğimizin 2012/12 numaralı ve 2013/2 numaralı Genelgesinden bahisle, Milli Emlak Müdürlüğü ile EPDK Üretim Lisansına sahip bir şirket arasında, baraj ve HES üretim tesisinde baraj gövdesi alanı olarak kullanılmak üzere tahsis olunan arazi ile ilgili olarak düzenlenen kullanma izni sözleşmesinin, 2012/12 numaralı Genelge kapsamında kira sözleşmesi mahiyetinde kabul edilerek <a href=\"damga-vergisi-kanunu.html\" class=\"topiclink\">Damga Vergisi Kanunu</a>na ekli (1) sayılı tablonun I /A-2 fıkrasına göre binde 1,89 oranında Damga Vergisine tabi tutulması gerektiği yönünde değerlendirildiği, ancak, işlem sahibinin noterliklerine tekrar müracaat ederek bu işlemin Elektrik Piyasası Kanununa eklenen geçici 14 üncü maddenin (c) bendi gereğince 2015 yılına kadar işletmeye geçecek üretim lisansı sahibi tüzel kişiler tarafından üretim tesislerinin yatırım döneminde üretim tesisleriyle ilgili işlemler ve düzenlenen kağıtlar damga vergisi ve harçtan istisna edileceğinden bahisle söz konusu sözleşmenin damga vergisi ve harçtan istisna edilmesi gerektiği yönünde talepte bulunulduğu belirtilerek, söz konusu kullanım sözleşmesinin de bu istisnadan yararlanıp yararlanmayacağı, yararlanacaksa, istisnanın sadece üretim lisans tarihi olan 2009 ile tesisin tamamlanma tarihi olan 2014 tarihi arasındaki 5 yıllık yatırım süresi için mi yoksa 49 yıl için mi uygulanması gerektiği hususunda ki bilgi istemi, Gelir İdaresi Başkanlığına intikal ettirilmiştir.</p>\n\n<p>Gelir İdaresi Başkanlığına gönderilen yazımızda;</p>\n\n<p>&nbsp;</p>\n\n<p>Bilindiği üzere, 26.07.2008 tarihli ve 26948 sayılı Resmi Gazete'de yayımlanan 5784 sayılı Kanun ile 4628 sayılı Elektrik Piyasası Kanununa eklenen geçici 14 üncü maddenin (c) bendi ile 31.12.2012 tarihine kadar işletmeye girecek üretim ve otoprodüktör lisansı sahibi tüzel kişiler tarafından üretim tesislerinin yatırım döneminde, üretim tesislerinin yatırım dönemi ile ilgili yapılan işlemler ve düzenlenen kağıtlar damga vergisi ve harçtan istisna edilmiştir.</p>\n\n<p>Söz konusu yatırımlara, yatırım döneminde üretim tesisleri ile ilgili olarak yapılan işlem ve düzenlenen kağıtlara istisna uygulanması;</p>\n\n<p>&nbsp;</p>\n\n<p>a) Yatırımcının üretim ve otoprodüktör lisans sahibi olması,</p>\n\n<p>b) Yatırımın 31.12.2012 tarihine kadar işletmeye girecek olması,</p>\n\n<p>Şartların her ikisinin birlikte mevcut olması gerekmektedir.</p>\n\n<p>Ancak, 31.01.2013 tarih ve 28545 sayılı Resmi Gazetede yayımlanan 6408 sayılı Kanunun 1 inci maddesi ile 4628 sayılı Elektrik Piyasası Kanununun geçici 14 üncü maddesinin birinci fıkrasının (c) bendinde yer alan, yatırım dönemi işlemlerine istisna uygulanmasına ilişkin süreyi ihtiva eden 31.12.2012 ibaresi, 31.12.2015 olarak değiştirilmiştir. Yani yukarıdaki (b) bendi,</p>\n\n<p>b) Yatırımın 31.12.2015 tarihine kadar işletmeye girecek olması,</p>\n\n<p>şeklinde değiştirilmiştir.</p>\n\n<p>Noterlik yazısı ekinde bulunan Kullanma İzni Sözleşmesi başlıklı işlem örneğinin incelenmesinde, söz konusu taşınmazın baraj gövde alanı olarak kullanılmak üzere 49 yıllığına tahsis edildiği, kullanma izin bedelinin ilk yıl 6.650,00TL, daha sonraki yıllarda ÜFE meyanında arttırılacağı, 5346 sayılı Kanunun 8. maddesinde yenilenebilir enerji üretim tesisleri kurulması amacıyla tesis edilecek irtifak hakkı ve kullanma izinlerinde bedellerin 29.01.2009 tarihinden itibaren 29.01.2019 tarihine kadar on yıl süre ile % 85 oranında indirim uygulanarak tahsil edileceği, ancak, 31.12.2015 tarihine kadar üretim tesisinin gerçekleştirilememesi durumunda öngörülen ve uygulanan indirimlerin yasal faizi ile birlikte geri alınacağı (madde 5) hususlarında düzenleme yapıldığı anlaşılmaktadır.</p>\n\n<p>Buna göre, yanlış bir uygulamaya mahal verilmemesi için yazımız ekinde bulunan işlem örneğinin Başkanlığınızca incelenmesi ve bu nevi kullanım sözleşmelerinin yatırım dönemi işlemleri arasında kabulü ile damga vergisi ve harçtan istisna edilip edilmeyeceği hususundaki görüşünüzün Birliğimize bildirilmesi,</p>\n\n<p>denilmek suretiyle Gelir İdaresi Başkanlığına intikal ettirilerek görüş talep edilmiştir.</p>\n\n<p>Konuya ilişkin olarak Gelir İdaresi Başkanlığından cevaben alınan ve Yönetim Kurulumuzun 26.08.2014 günlü toplantısında görüşülen 08.07.2014 tarih ve 72009 sayılı yazıda;</p>\n\n<p>İlgide kayıtlı yazınız ve eklerinin incelenmesinden, Enerji Elektrik Üretim A.Ş'nin .. ilinde kurulacak  Barajı ve HES üretim tesisi için 4628 sayılı Elektrik Piyasası Kanunu çerçevesinde Enerji Piyasası Düzenleme Kurumundan (EPDK) alınmış elektrik üretim lisansı bulunduğu, söz konusu proje nedeniyle &quot;Kullanma İzni Sözleşmesi&quot; başlıklı kağıdın düzenlendiği belirtilerek, söz konusu kağıdın 4628 sayılı Elektrik Piyasası Kanunu kapsamında damga vergisinden istisna olup olmadığı hususunda görüş talep edildiği anlaşılmıştır.</p>\n\n<p>488 sayılı <a href=\"damga-vergisi-kanunu.html\" class=\"topiclink\">Damga Vergisi Kanunu</a>nun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu; 3 üncü maddesinde, damga vergisinin mükellefinin kağıtları imza edenler olduğu, resmi dairelerle kişiler arasındaki işlemlere ait kağıtların damga vergisini kişilerin ödeyeceği; Kanuna ekli (1) sayılı tablonun &quot;I-Akitlerle İlgili Kağıtlar&quot; başlıklı bölümünün A/l fıkrasında, belli parayı ihtiva eden taahhütnamelerin nispi damga vergisine tabi olacağı hüküm altına alınmıştır.</p>\n\n<p>Diğer taraftan, 4628 sayılı Elektrik Piyasası Kanununun 1 inci maddesinin 30 numaralı bendinde üretim tesisinin, elektrik enerjisinin üretildiği tesisler olduğu; 5784 sayılı Kanun ile eklenen geçici 14 üncü maddesinin (c) fıkrasının 2 numaralı bendinde, 31.12.2012 tarihine kadar işletmeye girecek üretim ve otoprodüktör lisansı sahibi tüzel kişilere sağlanan teşvikler uyarınca, üretim tesislerinin yatırım döneminde, üretim tesisleriyle ilgili yapılan işlemler ve düzenlenen kağıtların damga vergisi ve harçtan müstesna olduğu hükme bağlanmış, 31.01.2013 tarih ve 28545 sayılı Resmi Gazete'de yayımlanan ve 1/1/2013 tarihinden itibaren geçerli olan 6408 sayılı Kanunun 3 üncü maddesiyle, 4628 sayılı Kanunun geçici 14 üncü maddesinin birinci fıkrasının (c) bendinde yer alan &quot;31.12.2012&quot; ibaresi &quot;31.12.2015&quot; olarak değiştirilmiştir. 30/03/2013 tarih ve 28603 sayılı Resmi Gazete'de yayımlanan 6446 sayılı Elektrik Piyasası Kanununun geçici 4 üncü maddesinin birinci fıkrasının (b) bendinde de 31.12.2015 tarihine kadar ilk defa işletmeye girecek üretim lisansı sahibi tüzel kişilere sağlanan teşvikler uyarınca, üretim tesislerinin yatırım döneminde, üretim tesisleriyle ilgili yapılan işlemler ve düzenlenen kağıtların damga vergisi ve harçtan müstesna olduğu hükme bağlanmıştır. Ayrıca, 6446 sayılı Kanunun 30 uncu maddesinin (5) numaralı bendi ile 4628 sayılı Kanunun geçici 14 üncü maddesi yürürlükten kaldırılmıştır.</p>\n\n<p>Buna göre, gerek 4628 sayılı Kanuna 5784 sayılı Kanunla eklenen istisna hükmünün süresini değiştiren 6408 sayılı Kanun gerekse 6446 sayılı Kanunda düzenlenen hüküm ile söz konusu Kanunların yürürlük tarihinden itibaren 31.12.2015 tarihine kadar ilk defa işletmeye girecek üretim lisansı sahibi tüzel kişilere yatırım teşviki sağlamak üzere, Enerji Piyasası Düzenleme Kurumu tarafından üretim lisansı verilmesinden itibaren başlayıp üretim tesisinin geçici kabulünün yapıldığı tarihe kadar olan süreci ifade eden üretim tesislerinin yatırım döneminde, münhasıran üretim tesisleriyle ilgili düzenlendiğinin tevsiki kaydıyla, üretim tesisine ilişkin olarak yapılacak işlemler ve düzenlenen kağıtlar damga vergisi ve harçtan istisna edilmiştir.</p>\n\n<p>Yukarıda yapılan açıklamalar çerçevesinde, 4628 sayılı Kanunun geçici 14/c maddesinde, 31.12.2012 tarihine kadar işletmeye girecek üretim ve otoprodüktör lisansı sahibi tüzel kişilere teşvik verileceği hususunun düzenlendiği, ancak Enerji Piyasası Düzenleme Kurumu (EPDK) tarafından şirket adına düzenlenen 29/01/2009 tarih ve EÜ/1952-18/1392 sayılı elektrik üretim lisansında  Barajı ve HES üretim tesisinin tamamlanma tarihinin 29/01/2014 olarak belirlendiği hususları dikkate alındığında, üretim lisans belgesinin düzenlendiği tarihte yürürlükte olan istisna hükmünde yer alan 31.12.2012 tarihinden sonra işletmeye gireceği anlaşılan projeye ilişkin olarak düzenlenen &quot;Kullanım İzin Sözleşmesi&quot; başlıklı kağıdın damga vergisinden müstesna tutulması mümkün bulunmamaktadır.</p>\n\n<p>Diğer taraftan, 6408 ve 6446 sayılı Kanunlarda yer alan 31/12/2015 tarihine kadar işletmeye girme şartının 01/01/2013 tarihinden itibaren geçerli olduğu hususu dikkate alındığında, &quot;Kullanım İzin Sözleşmesi&quot; başlıklı kağıdın, .. Barajı ve HES üretim tesisinin yatırım döneminde bu tesis ile ilgili düzenlendiğinin tevsik edilmesi kaydıyla, söz konusu projeye yönelik olarak 01/01/2013 tarihinden sonra düzenlenmesi durumunda damga vergisinden istisna edilmesi gerekmektedir.</p>\n\n<p>şeklinde görüş bildirilmiştir.</p>\n\n<p>Gelir İdaresi Başkanlığının yazısından, HES üretim tesislerinin yatırım döneminde bu tesis ile ilgili düzenlendiğinin tevsik edilmesi kaydıyla  Kullanma İzin Sözleşmesi başlıklı yer tahsisine dair kağıdın damga vergisi ve harçtan istisna edilmesi gerektiği anlaşılmaktadır.</p>\n\n<p>&nbsp;</p>\n\n<p>Diğer taraftan, Gelir İdaresi Başkanlığının yazısının sondan ikinci paragrafında yapılan açıklamanın bugün için uygulanabilirliği bulunmamaktadır.</p>\n\n<p>&nbsp;</p>\n\n<p>Buna göre, <span style=\"font-weight: bold;\">üretim veya otoprodüktör lisansı olan şirketlerin yapmakta oldukları enerji yatırımlarının 31.12.2015 tarihine kadar tamamlanarak işletmeye alınacak olması kaydıyla bu yatırımlara tahsis edilen kamu arazileri ile ilgili olarak 01.01.2013 tarihinden sonra ve tabii olarak yatırımın tamamlanmasından önce düzenlenen kullanma izni sözleşmelerinin yatırım dönemi işlemleri olarak damga vergisi ve harçtan istisna edilmesi gerekmektedir</span>.</p>\n\n<p>Bilgi edinilmesini rica ederim.</p>\n\n<p>Saygılarımla,</p>\n\n<p><span style=\"font-family: 'Times New Roman',Times,Georgia,serif;\">&nbsp;</span></p>\n\n<p><span style=\"font-family: 'Times New Roman',Times,Georgia,serif;\">&nbsp;</span></p>\n\n<p>Yunus TUTAR</p>\n\n<p>Başkan</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"2014-4-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 18.12.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:01.221790"
}