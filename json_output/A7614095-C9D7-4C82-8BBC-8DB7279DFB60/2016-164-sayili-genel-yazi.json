{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2016-164-sayili-genel-yazi.html",
    "title": "2016-164 sayılı genel yazı",
    "description": "Mali Danışmanlık -270-20275 Ankara, 17.11.2016  Özü: 3713 sayılı Kanuna göre; İş hakkından feragat, ÖTV’siz araç alım hakkından feragat, Bu araçla ilgili taahhüt İşlemlerinde...",
    "keywords": [
      "İş hakkından feragat",
      "ÖTV’siz araç alım hakkından feragat"
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2016-164 sayılı genel yazı Email Gönder 2016-164 sayılı genel yazı << Fihrist-Ana sayfa >> 2016-164 sayılı genel yazı FERAGATNAMELER    MEVZUAT    MAKALE    45 SAYILI GENELGE Mali Danışmanlık -270-20275 Ankara, 17.11.2016 Özü: 3713 sayılı Kanuna göre; İş hakkından feragat, ÖTV’siz araç alım hakkından feragat, Bu araçla ilgili taahhüt İşlemlerinde harç uygulaması hk. ………………….NOTER ODASI BAŞKANLIĞINA ………………….NOTERLİĞİNE İlgi; 17.10.2016 tarih ve Mali Danışmanlık-237-17957 (138) sayılı Genel Yazımız. İlgi Genel Yazımızda, Maliye Bakanlığınca 13.10.2016 günlü ve 29856 sayılı Resmi Gazetede yayımlanan, 2 seri Nolu Tebliğdeki 3713 sayılı Kanun kapsamında, hayatını kaybetmiş olanların yakınlarına ÖTV’siz araç alımı hakkından feragat işleminin değer gösterilmeksizin 492 sayılı Kanuna ekli (2) sayılı tarifenin II/11 fıkrası gereğince mirastan feragat işlemi gibi (2016 yılı için 60,80 TL) maktu harca tabi tutulması gerektiği bildirilmiştir. Ancak, Birliğimize vaki müracaatlarda şehit ailelerinin iş hakkından feragat işlemlerinin de bu Genel Yazı doğrultusunda değerlendirilip değerlendirilmeyeceği, vezne aşamasında normal feragat işleminden mi yoksa miras kalan menkul feragatından mı işlem yapılacağı hakkında tereddüt hasıl olduğunun anlaşılması sonucunda ilgi genel yazımız esasları Yönetim Kurulumuzun 07.11.2016 günlü toplantısında yeniden görüşülerek aşağıdaki açıklamanın yapılması gerekli görülmüştür. 3713 sayılı Terörle Mücadele Kanununun ek 1 inci madde üçüncü fıkrası (a) bendinin; aynı maddenin ikinci fıkrasının, hak sahipliği sonucunu doğuran durumlara ilişkin (a) ve (b) bentleri kapsamında hayatını kaybedenlerin, eş veya çocuklarından birisi ile ana, baba veya kardeşlerinden birisi olmak üzere toplam iki kişinin; ana, baba ve kardeşi yoksa eş veya çocuklarından toplam iki kişinin; eş veya çocuğu yoksa ana veya babası ile kardeşlerinden birisi olmak üzere toplam iki kişinin, ana veya babanın bu hakkı kullanmaması durumunda ise bir diğer kardeşi olmak üzere toplam iki kişinin istihdam hakkından yararlanacağı hükmünü amir olduğu, 6745 sayılı Kanunun 51 inci maddesi ile 4760 sayılı Özel Tüketim Vergisi Kanununun 7 inci maddesinin birinci fıkrasına eklenen (8) numaralı bendinde, (II) sayılı listede yer alan kayıt ve tescile tabi tebliğde belirtilen taşıtların 3713 sayılı Terörle Mücadele Kanununun ek 1 inci maddesi ikinci fıkrasının (a) ve (b) bentlerinde sayılan kişilerden hayatını kaybetmiş olanların eş ve çocuklarından birisinin, eş veya çocuğu yoksa ana ve babasından birisinin bir defaya mahsus olmak üzere ilk iktisabında ÖTV’den müstesna tutulduğu, hükme bağlanmıştır. Türk Medeni Kanununun 599. maddesinin birinci fıkrasında, “Mirasçılar, mirasbırakanın ölümü ile mirası bir bütün olarak, kanun gereğince kazanırlar” denildikten sonra ikinci fıkrada, Kanunda öngörülen ayrık durumlar saklı kalmak üzere mirasçıların mirasbırakanın ayni haklarını, alacaklarını, diğer malvarlığı haklarını, taşınır ve taşınmazlar üzerindeki zilyetliklerini doğrudan doğruya kazanacakları ve mirasbırakanın borçlarından kişisel olarak sorumlu olacakları belirtilmek suretiyle terekeye dahil (aktif ve pasif) malların açıklandığı; buna göre terekenin, ölüm anı itibariyle mirasbırakana ait haklar ile borçlardan ibaret bulunduğu, Buna karşın; 3713 sayılı Terörle Mücadele Kanununun ek 1 inci madde ikinci fıkrasının hak sahipliği sonucunu doğuran durumlara ilişkin (a) ve (b) bentleri kapsamında hayatını kaybedenlerin yakınlarına tanınan istihdam hakkı ve 4760 sayılı Kanunla tanınan ÖTV istisnasının, vefat edenin yakınlarına yasa ile verilmiş bir hak olduğu, Benzerliği itibariyle; Yargıtay 2.Hukuk Dairesinin 22.11.1983 Tarihli, 1983/8965 E. 1983/8919 K. ve 12.Hukuk Dairesinin 26.12.2005 Tarih, 2005/23073 E. 2005/26042 K. sayılı içtihatlarında, mirası reddeden mirasçılara muristen bağlanan maaşın terekeye dahil olmadığına karar verildiği, değerlendirildiğinde, 3713 sayılı Terörle Mücadele Kanununun ek 1 inci madde ikinci fıkrasının hak sahipliği sonucunu doğuran durumlara ilişkin (a) ve (b) bentleri kapsamında hayatını kaybedenlerin yakınlarına tanınan istihdam hakkı ile araç alımındaki ÖTV istisnasının vefat edenin terekesine dahil olmadığı sonucuna varılmaktadır. Buna göre; 1-İŞ HAKKINDAN FERAGAT İŞLEMİNDE HARÇ UYGULAMASI 3713 sayılı Terörle Mücadele Kanununun Ek 1 inci maddesinin 2 nci fıkrasının hak sahipliği sonucunu doğuran durumlara ilişkin (a) ve (b) bentleri kapsamında hayatını kaybedenlerin yakınlarına tanınan istihdam hakkı vefat edenin terekesine dahil olmadığından, şehit ailelerinin noterliklerde yapılacak olan ve bir değerle ilgili bulunmayan iş hakkından feragat işlemlerinden, 492 sayılı Harçlar Kanununa ekli (2) sayılı tarifenin II/1 inci bendine göre 9,50 TL maktu harç alınması gerekmektedir. 2-ÖTV’SİZ ARAÇ ALIM HAKKINDAN FERAGAT İŞLEMİNDE HARÇ UYGULAMASI Şehit ailelerinin ÖTV’siz araç alım hakkından feragat ettiğine dair noterliklerde yapılacak bu nevi feragatnameler, 492 sayılı Harçlar Kanununun 42 nci maddesine göre değer gösterilmesi zorunlu kağıtlar meyanında bulunmamakta, dolayısıyla ÖTV ‘siz araç alım hakkından feragata dair düzenlenen feragatnamelerden de 492 sayılı Harçlar Kanununa ekli (2) sayılı tarifenin II/1 inci bendine göre 9,50 TL maktu harç alınması gerekmektedir. 3-ÖTV’DEN MUAFEN EDİNİLEN ARAÇLARLA İLGİLİ TAAHHÜTNAMEDE HARÇ UYGULAMASI Yukarıda belirtilen Tebliğin “E- Geçici Hükümler” bölümünün, “1. Ticari Taşıtların Yenilenmesinde Geçici 7 nci Madde Uygulanması” bendinde, “Bu maddenin yürürlüğe girdiği tarih itibarıyla maliki olunan trafik tescil kuruluşlarınca ticari yolcu veya yük taşımacılığında kullanılmak üzere kayıt ve tescil edilmiş her bir taşıt bakımından, aynı cins bir taşıtın ilk iktisabında ÖTV’den müstesna olduğu hükmüne yer verilmiştir. Bu maddenin yürürlüğe girdiği tarihten 30.06.2019 tarihine kadar (bu tarih dahil) ilk iktisabı vergiden müstesnadır” denilmektedir. Sözkonusu Tebliğin “1.2. İstisna Uygulaması” bölümünde, “İstisnadan yararlanmak isteyen gerçek veya tüzel kişiler tarafından, icra edilen faaliyetin türüne göre, Tebliğin (VI/E/1.1.3.) bölümünde belirtilen belgeler ÖTV mükellefine ibraz edilir. Belge ve içerdiği bilgilerin eksik olması halinde istisna uygulanmaz. Ayrıca istisnadan yararlanan tarafından, istisna kapsamındaki taşıtların ilk iktisabından önce, örneği Tebliğ ekinde (EK:10) olarak yer alan “Ticari Taşıtların Yenilenmesinde Verilecek Taahhütname” düzenlenir ve ÖTV mükellefine verilir. Kamu kurum ve kuruluşları için bu taahhütname aranmaz. Aranan belgelerin ibrazı şartıyla istisna kapsamındaki taşıtları ilk iktisap kapsamında teslim edenler ile bu taşıtlara ait ithalat işlemlerini gerçekleştiren gümrük idareleri tarafından ÖTV uygulanmadan işlem yapılır.” denilmektedir. Sözü edilen “Ek 10: Ticari Taşıtların Yenilenmesinde Verilecek Taahhütname” örneğinin incelenmesinde, 492 sayılı Harçlar Kanununun 42 nci maddesindeki, Kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnamelerde değer gösterilmemesi prensibi çerçevesinde, Yukarıda belirtilen taahhütnamede de, değer gösterilme zorunluluğu bulunmamakta, dolayısı ile de bu taahhütnameden, sadece maktu harç alınması gerekmektedir. 2016/138 sayılı Genel Yazımız esasları bu çerçevede değiştirilmiş olup, gereğinin bu Genel Yazımız esaslarına göre yapılması icabetmektedir. Bilgi edinilmesini rica ederim. Saygılarımla, Yunus TUTAR Başkan Genel Yazı: 164 Ek: Tebliğ ve taahhütname örneği Ek için tıklayınız. Güncelleme: 12.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2016-164 sayılı genel yazı",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2016-164-sayili-genel-yazi.html",
        "title": "",
        "target": "",
        "type": "internal"
      },
      {
        "text": "2016-164 sayılı genel yazı",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2016-164-sayili-genel-yazi.html",
        "title": "",
        "target": "_top",
        "type": "internal"
      },
      {
        "text": "FERAGATNAMELER",
        "href": "feragatnameler-dizini.html",
        "title": "FERAGATNAMELER-DİZİNİ",
        "target": "",
        "type": "internal"
      },
      {
        "text": "MEVZUAT",
        "href": "feragatname-mevzuat.html",
        "title": "FERAGAT MEVZUATI",
        "target": "",
        "type": "internal"
      },
      {
        "text": "MAKALE",
        "href": "feragatname-hak-makaleler-dizini.html",
        "title": "FERAGATNAME HAKKINDA MAKALELER DİZİNİ",
        "target": "",
        "type": "internal"
      },
      {
        "text": "45 SAYILI GENELGE",
        "href": "muvafakat-ve-feragat-beyanlari-hak-birlestirilmis-45-sayili-genelge.html#feragatlemler",
        "title": "MUVAFAKAT VE FERAGAT BEYANLARI İŞLEMLERİNE İLİŞKİN DÜZENLEMELER VE AÇIKLAMALAR HAK BİRLEŞTİRİLMİŞ 45 SAYILI GENELGE",
        "target": "",
        "type": "internal"
      },
      {
        "text": "3713 sayılı Kanuna",
        "href": "http://www.mevzuat.gov.tr/MevzuatMetin/1.5.3713.pdf",
        "title": "",
        "target": "_blank",
        "type": "external"
      },
      {
        "text": "17.10.2016 tarih ve Mali Danışmanlık-237-17957 (138) sayılı Genel Yazımız.",
        "href": "2016-138-sayili-genel-yazi.html",
        "title": "",
        "target": "",
        "type": "internal"
      },
      {
        "text": "3713 sayılı Terörle Mücadele Kanunu",
        "href": "http://www.mevzuat.gov.tr/MevzuatMetin/1.5.3713.pdf",
        "title": "",
        "target": "_blank",
        "type": "external"
      },
      {
        "text": "6745 sayılı Kanun",
        "href": "http://www.mevzuat.gov.tr/MevzuatMetin/1.5.6745.pdf",
        "title": "",
        "target": "_blank",
        "type": "external"
      },
      {
        "text": "Türk Medeni Kanununun 599. maddesi",
        "href": "turk-medeni-kanunu.html#599",
        "title": "",
        "target": "",
        "type": "internal"
      },
      {
        "text": "3713 sayılı Terörle Mücadele Kanunu",
        "href": "http://www.mevzuat.gov.tr/MevzuatMetin/1.5.3713.pdf",
        "title": "",
        "target": "_blank",
        "type": "external"
      },
      {
        "text": "492 sayılı Harçlar Kanunu",
        "href": "harclar-kanunu.html",
        "title": "",
        "target": "",
        "type": "internal"
      },
      {
        "text": "492 sayılı Harçlar Kanunu",
        "href": "harclar-kanunu.html",
        "title": "",
        "target": "",
        "type": "internal"
      },
      {
        "text": "492 sayılı Harçlar Kanunu",
        "href": "harclar-kanunu.html",
        "title": "",
        "target": "",
        "type": "internal"
      },
      {
        "text": "492 sayılı Harçlar Kanunu",
        "href": "harclar-kanunu.html",
        "title": "",
        "target": "",
        "type": "internal"
      },
      {
        "text": "2016/138 sayılı Genel Yazımız",
        "href": "2016-138-sayili-genel-yazi.html",
        "title": "",
        "target": "",
        "type": "internal"
      },
      {
        "text": "Ek için tıklayınız.",
        "href": "https://www.resmigazete.gov.tr/eskiler/2016/10/20161013-5-1.pdf",
        "title": "",
        "target": "_blank",
        "type": "external"
      },
      {
        "text": "Güncelleme: 12.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2016-164 sayılı genel yazı"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2016-164 sayılı genel yazı</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"İş hakkından feragat,ÖTV’siz araç alım hakkından feragat\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Mali Danışmanlık -270-20275 Ankara, 17.11.2016 &nbsp;Özü: 3713 sayılı Kanuna göre; İş hakkından feragat, ÖTV’siz araç alım hakkından feragat, Bu araçla ilgili taahhüt İşlemlerinde...\" />\n\n   <link rel=\"canonical\" content=\"noterlikrehberi.net/rehber/index.html?2016-164-sayili-genel-yazi.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2016-164-sayili-genel-yazi.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"İş hakkından feragat,ÖTV’siz araç alım hakkından feragat\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2016-164 sayılı genel yazı\",\n\n   mailsubject: \"Tavsiye: Noterlik Rehberi - 2016-164 sayılı genel yazı &nbsp; &nbsp;FERAGATNAMELER&nbsp; &nbsp;MEVZUAT&nbsp; &nbsp;MAKALE&nbsp; &nbsp;45 SAYILI GENELGE\",\n\n   sharesubject: \"Noterlik Rehberi - 2016-164 sayılı genel yazı &nbsp; &nbsp;FERAGATNAMELER&nbsp; &nbsp;MEVZUAT&nbsp; &nbsp;MAKALE&nbsp; &nbsp;45 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2016-164-sayili-genel-yazi\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"2016-164-sayili-genel-yazi.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2016-164-sayili-genel-yazi.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2016-164-sayili-genel-yazi.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2016-164-sayili-genel-yazi.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2016-164-sayili-genel-yazi.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2016-164-sayili-genel-yazi.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2016-164 sayılı genel yazı</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2016-164-sayili-genel-yazi.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2016-164 sayılı genel yazı</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"feragatnameler-dizini.html\" class=\"topiclink\" title=\"FERAGATNAMELER-DİZİNİ\">FERAGATNAMELER</a>  &nbsp; <a href=\"feragatname-mevzuat.html\" class=\"topiclink\" title=\"FERAGAT MEVZUATI\">MEVZUAT</a>  &nbsp; <a href=\"feragatname-hak-makaleler-dizini.html\" class=\"topiclink\" title=\"FERAGATNAME HAKKINDA MAKALELER DİZİNİ\">MAKALE</a>  &nbsp; <a href=\"muvafakat-ve-feragat-beyanlari-hak-birlestirilmis-45-sayili-genelge.html#feragatlemler\" class=\"topiclink\" title=\"MUVAFAKAT VE FERAGAT BEYANLARI İŞLEMLERİNE İLİŞKİN DÜZENLEMELER VE AÇIKLAMALAR HAK BİRLEŞTİRİLMİŞ 45 SAYILI GENELGE\">45 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p>Mali Danışmanlık -270-20275</p>\n\n<p>Ankara, 17.11.2016 </p>\n\n<p>Özü: <a href=\"http://www.mevzuat.gov.tr/MevzuatMetin/1.5.3713.pdf\" target=\"_blank\" onclick=\"return HMTrackTopiclink(this);\" class=\"weblink\">3713 sayılı Kanuna</a> göre; İş hakkından feragat, ÖTV’siz araç alım hakkından feragat, Bu araçla ilgili taahhüt İşlemlerinde harç uygulaması hk.</p>\n\n<p><span style=\"font-size: 13px; color: #000000;\">&nbsp;</span></p>\n\n<p>&nbsp;</p>\n\n<p>………………….NOTER ODASI BAŞKANLIĞINA</p>\n\n<p>&nbsp;</p>\n\n<p>………………….NOTERLİĞİNE</p>\n\n<p>&nbsp;</p>\n\n<p>&nbsp;</p>\n\n<p>&nbsp;</p>\n\n<p>İlgi; <a href=\"2016-138-sayili-genel-yazi.html\" class=\"topiclink\">17.10.2016 tarih ve Mali Danışmanlık-237-17957 (138) sayılı Genel Yazımız.</a></p>\n\n<p>&nbsp;</p>\n\n<p>&nbsp;</p>\n\n<p>İlgi Genel Yazımızda, Maliye Bakanlığınca 13.10.2016 günlü ve 29856 sayılı Resmi Gazetede yayımlanan, 2 seri Nolu Tebliğdeki 3713 sayılı Kanun kapsamında, hayatını kaybetmiş olanların yakınlarına ÖTV’siz araç alımı hakkından feragat işleminin değer gösterilmeksizin 492 sayılı Kanuna ekli (2) sayılı tarifenin II/11 fıkrası gereğince mirastan feragat işlemi gibi (2016 yılı için 60,80 TL) maktu harca tabi tutulması gerektiği bildirilmiştir.</p>\n\n<p>&nbsp;</p>\n\n<p>Ancak, Birliğimize vaki müracaatlarda şehit ailelerinin iş hakkından feragat işlemlerinin de bu Genel Yazı doğrultusunda değerlendirilip değerlendirilmeyeceği, vezne aşamasında normal feragat işleminden mi yoksa miras kalan menkul feragatından mı işlem yapılacağı hakkında tereddüt hasıl olduğunun anlaşılması sonucunda ilgi genel yazımız esasları Yönetim Kurulumuzun 07.11.2016 günlü toplantısında yeniden görüşülerek aşağıdaki açıklamanın yapılması gerekli görülmüştür.</p>\n\n<p>&nbsp;</p>\n\n<p> &nbsp; &nbsp; &nbsp; &nbsp; &nbsp;  <a href=\"http://www.mevzuat.gov.tr/MevzuatMetin/1.5.3713.pdf\" target=\"_blank\" onclick=\"return HMTrackTopiclink(this);\" class=\"weblink\">3713 sayılı Terörle Mücadele Kanunu</a>nun ek 1 inci madde üçüncü fıkrası (a) bendinin; aynı maddenin ikinci fıkrasının, hak sahipliği sonucunu doğuran durumlara ilişkin (a) ve (b) bentleri kapsamında hayatını kaybedenlerin, eş veya çocuklarından birisi ile ana, baba veya kardeşlerinden birisi olmak üzere toplam iki kişinin; ana, baba ve kardeşi yoksa eş veya çocuklarından toplam iki kişinin; eş veya çocuğu yoksa ana veya babası ile kardeşlerinden birisi olmak üzere toplam iki kişinin, ana veya babanın bu hakkı kullanmaması durumunda ise bir diğer kardeşi olmak üzere toplam iki kişinin istihdam hakkından yararlanacağı hükmünü amir olduğu,</p>\n\n<p>&nbsp;</p>\n\n<p> &nbsp; &nbsp; &nbsp; &nbsp; &nbsp;  <a href=\"http://www.mevzuat.gov.tr/MevzuatMetin/1.5.6745.pdf\" target=\"_blank\" onclick=\"return HMTrackTopiclink(this);\" class=\"weblink\">6745 sayılı Kanun</a>un 51 inci maddesi ile 4760 sayılı Özel Tüketim Vergisi Kanununun 7 inci maddesinin birinci fıkrasına eklenen (8) numaralı bendinde, (II) sayılı listede yer alan kayıt ve tescile tabi tebliğde belirtilen taşıtların 3713 sayılı Terörle Mücadele Kanununun ek 1 inci maddesi ikinci fıkrasının (a) ve (b) bentlerinde sayılan kişilerden hayatını kaybetmiş olanların eş ve çocuklarından birisinin, eş veya çocuğu yoksa ana ve babasından birisinin bir defaya mahsus olmak üzere ilk iktisabında ÖTV’den müstesna tutulduğu,</p>\n\n<p>&nbsp;</p>\n\n<p> &nbsp; &nbsp; &nbsp; &nbsp; &nbsp; &nbsp;hükme bağlanmıştır.</p>\n\n<p>&nbsp;</p>\n\n<p> &nbsp; &nbsp; &nbsp; &nbsp; &nbsp;  <a href=\"turk-medeni-kanunu.html#599\" class=\"topiclink\">Türk Medeni Kanununun 599. maddesi</a>nin birinci fıkrasında, “Mirasçılar, mirasbırakanın ölümü ile mirası bir bütün olarak, kanun gereğince kazanırlar” denildikten sonra ikinci fıkrada, Kanunda öngörülen ayrık durumlar saklı kalmak üzere mirasçıların mirasbırakanın ayni haklarını, alacaklarını, diğer malvarlığı haklarını, taşınır ve taşınmazlar üzerindeki zilyetliklerini doğrudan doğruya kazanacakları ve mirasbırakanın borçlarından kişisel olarak sorumlu olacakları belirtilmek suretiyle terekeye dahil (aktif ve pasif) malların açıklandığı; buna göre terekenin, ölüm anı itibariyle mirasbırakana ait haklar ile borçlardan ibaret bulunduğu,</p>\n\n<p>&nbsp;</p>\n\n<p>Buna karşın; 3713 sayılı Terörle Mücadele Kanununun ek 1 inci madde ikinci fıkrasının hak sahipliği sonucunu doğuran durumlara ilişkin (a) ve (b) bentleri kapsamında hayatını kaybedenlerin yakınlarına tanınan istihdam hakkı ve 4760 sayılı Kanunla tanınan ÖTV istisnasının, vefat edenin yakınlarına yasa ile verilmiş bir hak olduğu,</p>\n\n<p>&nbsp;</p>\n\n<p>Benzerliği itibariyle; Yargıtay 2.Hukuk Dairesinin 22.11.1983 Tarihli, 1983/8965 E. 1983/8919 K. ve 12.Hukuk Dairesinin 26.12.2005 Tarih, 2005/23073 E. 2005/26042 K. sayılı içtihatlarında, mirası reddeden mirasçılara muristen bağlanan maaşın terekeye dahil olmadığına karar verildiği,</p>\n\n<p>&nbsp;</p>\n\n<p>değerlendirildiğinde,</p>\n\n<p>&nbsp;</p>\n\n<p><a href=\"http://www.mevzuat.gov.tr/MevzuatMetin/1.5.3713.pdf\" target=\"_blank\" onclick=\"return HMTrackTopiclink(this);\" class=\"weblink\">3713 sayılı Terörle Mücadele Kanunu</a>nun ek 1 inci madde ikinci fıkrasının hak sahipliği sonucunu doğuran durumlara ilişkin (a) ve (b) bentleri kapsamında hayatını kaybedenlerin yakınlarına tanınan istihdam hakkı ile araç alımındaki ÖTV istisnasının vefat edenin terekesine dahil olmadığı sonucuna varılmaktadır.</p>\n\n<p>&nbsp;</p>\n\n<p>Buna göre;</p>\n\n<p>&nbsp;</p>\n\n<p><span style=\"font-weight: bold;\">1-İŞ HAKKINDAN FERAGAT İŞLEMİNDE HARÇ UYGULAMASI</span></p>\n\n<p>&nbsp;</p>\n\n<p>3713 sayılı Terörle Mücadele Kanununun Ek 1 inci maddesinin 2 nci fıkrasının hak sahipliği sonucunu doğuran durumlara ilişkin (a) ve (b) bentleri kapsamında hayatını kaybedenlerin yakınlarına tanınan istihdam hakkı vefat edenin terekesine dahil olmadığından, şehit ailelerinin noterliklerde yapılacak olan ve bir değerle ilgili bulunmayan iş hakkından feragat işlemlerinden, <a href=\"harclar-kanunu.html\" class=\"topiclink\">492 sayılı Harçlar Kanunu</a>na ekli (2) sayılı tarifenin II/1 inci bendine göre 9,50 TL <span style=\"font-weight: bold;\">maktu harç alınması</span> gerekmektedir.</p>\n\n<p>&nbsp;</p>\n\n<p><span style=\"font-weight: bold;\">2-ÖTV’SİZ ARAÇ ALIM HAKKINDAN FERAGAT İŞLEMİNDE HARÇ UYGULAMASI</span></p>\n\n<p>&nbsp;</p>\n\n<p>Şehit ailelerinin ÖTV’siz araç alım hakkından feragat ettiğine dair noterliklerde yapılacak bu nevi feragatnameler, <a href=\"harclar-kanunu.html\" class=\"topiclink\">492 sayılı Harçlar Kanunu</a>nun 42 nci maddesine göre değer gösterilmesi zorunlu kağıtlar meyanında bulunmamakta, dolayısıyla ÖTV ‘siz araç alım hakkından feragata dair düzenlenen feragatnamelerden de <a href=\"harclar-kanunu.html\" class=\"topiclink\">492 sayılı Harçlar Kanunu</a>na ekli (2) sayılı tarifenin II/1 inci bendine göre 9,50 TL <span style=\"font-weight: bold;\">maktu harç alınması</span> gerekmektedir.</p>\n\n<p>&nbsp;</p>\n\n<p><span style=\"font-weight: bold;\">3-ÖTV’DEN MUAFEN EDİNİLEN ARAÇLARLA İLGİLİ TAAHHÜTNAMEDE HARÇ UYGULAMASI</span></p>\n\n<p>&nbsp;</p>\n\n<p>Yukarıda belirtilen Tebliğin “E- Geçici Hükümler” bölümünün, “1. Ticari Taşıtların Yenilenmesinde Geçici 7 nci Madde Uygulanması” bendinde,</p>\n\n<p>&nbsp;</p>\n\n<p>“Bu maddenin yürürlüğe girdiği tarih itibarıyla maliki olunan trafik tescil kuruluşlarınca ticari yolcu veya yük taşımacılığında kullanılmak üzere kayıt ve tescil edilmiş her bir taşıt bakımından, aynı cins bir taşıtın ilk iktisabında ÖTV’den müstesna olduğu hükmüne yer verilmiştir. Bu maddenin yürürlüğe girdiği tarihten 30.06.2019 tarihine kadar (bu tarih dahil) ilk iktisabı vergiden müstesnadır” denilmektedir.</p>\n\n<p>&nbsp;</p>\n\n<p> &nbsp; &nbsp; &nbsp; &nbsp; &nbsp; &nbsp;Sözkonusu Tebliğin “1.2. İstisna Uygulaması” bölümünde, “İstisnadan yararlanmak isteyen gerçek veya tüzel kişiler tarafından, icra edilen faaliyetin türüne göre, Tebliğin (VI/E/1.1.3.) bölümünde belirtilen belgeler ÖTV mükellefine ibraz edilir. Belge ve içerdiği bilgilerin eksik olması halinde istisna uygulanmaz.</p>\n\n<p>&nbsp;</p>\n\n<p> &nbsp; &nbsp; &nbsp; &nbsp; &nbsp; &nbsp;Ayrıca istisnadan yararlanan tarafından, istisna kapsamındaki taşıtların ilk iktisabından önce, örneği Tebliğ ekinde (EK:10) olarak yer alan “Ticari Taşıtların Yenilenmesinde Verilecek Taahhütname” düzenlenir ve ÖTV mükellefine verilir. Kamu kurum ve kuruluşları için bu taahhütname aranmaz.</p>\n\n<p> &nbsp;</p>\n\n<p> &nbsp; &nbsp; &nbsp; &nbsp; &nbsp; &nbsp;Aranan belgelerin ibrazı şartıyla istisna kapsamındaki taşıtları ilk iktisap kapsamında teslim edenler ile bu taşıtlara ait ithalat işlemlerini gerçekleştiren gümrük idareleri tarafından ÖTV uygulanmadan işlem yapılır.” denilmektedir.</p>\n\n<p>&nbsp;</p>\n\n<p> &nbsp; &nbsp; &nbsp; &nbsp; &nbsp; &nbsp;Sözü edilen “Ek 10: Ticari Taşıtların Yenilenmesinde Verilecek Taahhütname” örneğinin incelenmesinde, <a href=\"harclar-kanunu.html\" class=\"topiclink\">492 sayılı Harçlar Kanunu</a>nun 42 nci maddesindeki,</p>\n\n<p>&nbsp;</p>\n\n<p>Kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnamelerde değer gösterilmemesi prensibi çerçevesinde,</p>\n\n<p>&nbsp;</p>\n\n<p>Yukarıda belirtilen taahhütnamede de, <span style=\"font-weight: bold;\">değer gösterilme zorunluluğu bulunmamakta, dolayısı ile de bu taahhütnameden, sadece maktu harç alınması </span>gerekmektedir. &nbsp; &nbsp; </p>\n\n<p>&nbsp;</p>\n\n<p><a href=\"2016-138-sayili-genel-yazi.html\" class=\"topiclink\">2016/138 sayılı Genel Yazımız</a> esasları bu çerçevede değiştirilmiş olup, gereğinin bu Genel Yazımız esaslarına göre yapılması icabetmektedir. Bilgi edinilmesini rica ederim. Saygılarımla,</p>\n\n<p>&nbsp;</p>\n\n<p>&nbsp;</p>\n\n<p>Yunus TUTAR</p>\n\n<p>&nbsp;</p>\n\n<p>Başkan</p>\n\n<p>&nbsp;</p>\n\n<p>&nbsp;</p>\n\n<p>&nbsp;</p>\n\n<p>Genel Yazı: 164</p>\n\n<p>&nbsp;</p>\n\n<p>Ek: Tebliğ ve taahhütname örneği</p>\n\n<p>&nbsp;</p>\n\n<p>&nbsp;</p>\n\n<p><a href=\"https://www.resmigazete.gov.tr/eskiler/2016/10/20161013-5-1.pdf\" target=\"_blank\" onclick=\"return HMTrackTopiclink(this);\" class=\"weblink\">Ek için tıklayınız.</a></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"2016-164-sayili-genel-yazi.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 12.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:06.082318"
}