{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2016-6-sayili-genelge.html",
    "title": "2016-6 sayılı genelge",
    "description": "Mali Danışmanlık -75 7376  Ankara, 20.04.2016 Özü: Yapı denetim sözleşmesinin feshi ile vekaletten azil işlemlerinin ilgili yerlere bildirilmesinde harç   G E N E L G E ( 6 )",
    "keywords": [
      "Yapı denetim sözleşmesinin feshi ile vekaletten azil işlemlerinin ilgili yerlere bildirilmesinde harç"
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2016-6 sayılı genelge Email Gönder 2016-6 sayılı genelge << Fihrist-Ana sayfa >> 2016-6 sayılı genelge TEBLİGAT    BİLDİRİMLER    MEVZUAT    20 SA. GENELGE    TEBLİGAT-DANIŞMANLIK-GÖRÜŞLERİ Mali Danışmanlık -75 7376 Ankara, 20.04.2016 Özü: Yapı denetim sözleşmesinin feshi ile vekaletten azil işlemlerinin ilgili yerlere bildirilmesinde harç G E N E L G E ( 6 ) ........................ NOTER ODASI BAŞKANLIĞINA ........................ NOTERLİĞİNE -Yapı Denetim Sözleşmesinin feshi sonrasında, fesih işleminin işlem muhatabının yanısıra, ilgili idareye ve Bayındırlık ve İskan Müdürlüğüne bildirilmesi, -Azilnamelerin ve bunlarla ilgili düzeltme işlemlerinin ilk işlemi yapan noterliğe bildirilmesi, sebebiyle bu işlemlerden harç alınıp alınmayacağı hususları, Yönetim Kurulumuzda görüşülmüş, tayin olunan görüş aşağıda belirtilmiştir. A) YUKARIDA BELİRTİLEN HUSUSLARLA İLGİLİ OLARAK HARÇLAR KANUNUNDA YER ALAN HÜKÜMLER 492 sayılı Harçlar Kanununda; a) 40 ıncı maddesinde, \"Noter harçlarını harca mevzu olan işlemin yapılmasını isteyen kişiler ödemekle mükelleftirler.\" b) 126 ncı maddesinde, \"Herhangi bir istek olmaksızın re'sen yapılacak işlemlere ait harçlar, bu kanunda aksine hüküm yoksa, lehine işlem yapılan kişilerden alınır.\" c) 39 uncu maddesinde, \"Kamu hukuku ile ilgili işlemlerde yetkili makamların isteyecekleri suretlerden harç alınmaz.\" d) Kanuna ekli 2 sayılı tarifenin II/2 inci fıkrasında, Her nevi tebliğ, ihbar, ihtar ve protestolardan muhataba tebliğ edilecek beher nüshanın tarifede yazılı miktarda maktu harca tabi tutulacağı, e) Kanuna ekli 2 sayılı tarifenin II/5-a fıkrasında, İlgililere veya ibraz edenlere verilecek her türlü mukavele, senet, yazılı kağıt ve kayıt suretlerinin ve fotokopilerinin beher sayfasından tarifede yazılı miktarda maktu harcın tahsil olunacağı, şeklindeki hükümler düzenlenmiştir. B) YAPI DENETİM SÖZLEŞMESİNİN FESHİNİN İLGİLİ YERLERE BİLDİRİLMESİNE DAİR MEVZUAT 1- 05 Şubat 2008 tarih ve 26778 sayılı Resmi Gazete'de yayımlanan Yapı Denetimi Uygulama Yönetmeliğinin; a) 23 üncü maddesinin 5 inci fıkrasında, \"Yapı denetim hizmet sözleşmesinin, tek taraflı olarak feshi veya yapı sahibi ve yapı denetim kuruluşunun karşılıklı anlaşmasıyla feshi durumunda, fesih işlemi, noter ihbarnamesi ile karşı tarafa, ilgili idareye, ilgili Bayındırlık ve İskan Müdürlüğüne dağıtımlı olarak bildirilmek suretiyle yapılır.\" denilmiş, b) Yönetmeliğin 3 üncü maddesinde de ilgili idare, \"Belediye ve mücavir alan sınırları içindeki uygulamalar için büyükşehir belediyeleri ile diğer belediyeleri, bu alanlar dışında kalan alanlarda valilikleri, yapı ruhsatı ve kullanma izin belgesi verme yetkisine sahip diğer idareleri,\" şeklinde tanımlanmıştır. 2- Bu konudaki uygulama prensipleri ise 2011/2 sayılı Genelgemiz ile noterliklere duyurulmuştur. C) AZİLNAMELERİN İLK İŞLEMİ YAPAN NOTERLİĞE BİLDİRİLMESİ İLE İLGİLİ MEVZUAT 1- 1512 sayılı Noterlik Kanununun 81 maddesinde, \".... Tamamlanmasından sonra bir noterlik işleminin değiştirilmesi veya fesih ve iptal veyahut evvelki işin nitelik ve değeri değişmemek şartıyla düzeltilmesi, evvelki işlemin yapıldığı şekilde yeni bir işlemle yapılır. Yeni işlemin tarih ve numarası, noterlik dairesinde bulunan evvelki işleme ait kağıda yazılır. Şu kadar ki, yeni işlem başka bir noterlikte yapılırsa, bu noterlik, yeni işleme ait kağıdın bir nüshasını, gerekli açıklama yapılarak ilk işleme ait kağıda bağlanması için o işlemi yapan noterliğe gönderir.\" denilmiştir. 2- Adalet Bakanlığı görüşü esas alınarak yayımlanan 1988/47 sayılı Genelgemizde, \"Azil işleminde muhatap, kural olarak azledilen kişi ile azledenin bu işlemi tebliğ ettirmek istediği diğer ilgililerdir. Bütün bunlar azle konu işlemin esası ile doğrudan ilgili kişi veya kuruluşlardır. AziI işleminin bir örneğinin önceki işlemi yapan notere gönderilmesi, 1512 sayılı Kanunun 81/3 maddesi çerçevesindedir ki, bu resmi bir bildirimden ibarettir. Bu itibarla sözü edilen bildirimin MUHATABA TEBLİĞ NİTELİĞİNDE SAYILAMIYACAĞI DÜŞÜNÜLMÜŞTÜR.\" denilmektedir, D) DEĞERLENDİRME Yukarıda belirtilen Kanun hükümleri ile Yönetmelik ve Genelgelerde yer alan esaslar çerçevesinde 1- Yapı Denetimi Hizmet Sözleşmelerinin feshinde uygulama - Kamu hukuku ile ilgili işlemlerde ilgili makamların isteyeceği suretlerden harç alınmaz prensibi çerçevesinde, Yapı Denetimi Hizmet Sözleşmesinin tek taraflı veya karşılıklı mutabakat ile feshi sonrasında, fesih işlemini yapan noter tarafından ilgili makamlara gönderilen örneklerden harç alınması mümkün değildir. Bu bildirim ekinin imza onaylı nüsha olması halinde, nüsha yönünden de aynı prensibin uygulanması gerekmektedir. Ayrıca 492 sayılı kanuna ekli 2 sayılı tarifenin II/2 inci fıkrasındaki, \"her nevi tebliğ, ihbar, ihtar ve protestolardan muhataba tebliğ edilecek beher nüshanın tarifede yazılı miktarda maktu harca tabi tutulacağı,\" hükmü karşısında, Yapı Denetimi Hizmet Sözleşmesinin tek taraflı veya karşılıklı mutabakat ile feshi sonrasında, feshi yapan noterin işlem tarafları dışındaki ilgili makamlara yapacağı tebliği muhataba yapılan tebliğ meyanında kabul etmek mümkün olmadığından bu tebliğ işleminden harç alınması söz konusu olmayacaktır. 2- Azilnamelerle ilgili uygulama Azilnameler veya bunların düzeltilmesi hakkındaki işlemlerin, ilk işlemi yapan notere gönderilmesinde de durum farklılık göstermemektedir. Noterlik Kanununun 81/3 maddesi hükmü uyarınca gönderilmesi gereken bu işlem suretlerinin de Kamu Hukuku ile ilgili ve yetkili makamlar tarafından istenilen suretler meyanında kabulü ile harca tabi tutulmaması icabeder. Bu bildirim ekinin imza onaylı nüsha olması halinde, nüsha yönünden de aynı prensibin uygulanması gerekmektedir. Yanı sıra, 492 sayılı kanuna ekli 2 sayılı tarifenin II/2 inci fıkrasındaki, \"her nevi tebliğ, ihbar, ihtar ve protestolardan muhataba tebliğ edilecek beher nüshanın tarifede yazılı miktarda maktu harca tabi tutulacağı,\" hükmü karşısında, azilnameler veya bunların düzeltilmesi hakkındaki işlemlerin, ilk işlemi yapan notere gönderilmesi hakkındaki tebliğ işlemini de muhataba yapılan tebliğ meyanında kabul etmek mümkün olmadığından bu tebliğ işleminden de harç alınması söz konusu olmayacaktır. Bilgi edinilmesini ve gereğinin buna göre yapılmasını rica ederim Saygılarımla Yunus TUTAR Başkan Güncelleme: 18.12.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2016-6 sayılı genelge",
        "id": "",
        "class": [
          "p_Heading1"
        ]
      },
      {
        "level": 1,
        "text": "Mali Danışmanlık -75 7376",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2016-6-sayili-genelge.html",
        "title": "",
        "target": "",
        "type": "internal"
      },
      {
        "text": "2016-6 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2016-6-sayili-genelge.html",
        "title": "",
        "target": "_top",
        "type": "internal"
      },
      {
        "text": "TEBLİGAT",
        "href": "javascript:void(0);",
        "title": "TEBLİGAT DİZİNİ",
        "target": "",
        "type": "internal"
      },
      {
        "text": "BİLDİRİMLER",
        "href": "javascript:void(0);",
        "title": "BİLDİRİMLER DİZİNİ",
        "target": "",
        "type": "internal"
      },
      {
        "text": "MEVZUAT",
        "href": "tebligat-mevzuati-dizini.html",
        "title": "TEBLİGAT MEVZUATI DİZİNİ",
        "target": "",
        "type": "internal"
      },
      {
        "text": "20 SA. GENELGE",
        "href": "teblig-islemlerine-iliskin-duzenlemeler-aciklamalar-hak-birlestirilmis-20-sayili-genelge.html",
        "title": "TEBLİĞ İŞLEMLERİNE İLİŞKİN DÜZENLEMELER VE AÇIKLAMALAR HAK.BİRLEŞTİRİLMİŞ 20 SAYILI GENELGE",
        "target": "",
        "type": "internal"
      },
      {
        "text": "TEBLİGAT-DANIŞMANLIK-GÖRÜŞLERİ",
        "href": "tebligat-tnb-hukuki-danismanlik-gorusleri.html",
        "title": "TEBLİGAT-TNB-HUKUKİ-DANIŞMANLIK-GÖRÜŞLERİ",
        "target": "",
        "type": "internal"
      },
      {
        "text": "Noterlik Kanununun 81 maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "1988/47 sayılı Genelgemizde,",
        "href": "1988-47-sayili-genelge.html",
        "title": "",
        "target": "",
        "type": "internal"
      },
      {
        "text": "Noterlik Kanununun 81/3 maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Güncelleme: 18.12.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2016-6 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2016-6 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"Yapı denetim sözleşmesinin feshi ile vekaletten azil işlemlerinin ilgili yerlere bildirilmesinde harç\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Mali Danışmanlık -75 7376 &nbsp;Ankara, 20.04.2016 Özü: Yapı denetim sözleşmesinin feshi ile vekaletten azil işlemlerinin ilgili yerlere bildirilmesinde harç &nbsp; G E N E L G E ( 6 )\" />\n\n   <link rel=\"canonical\" content=\"noterlikrehberi.net/rehber/index.html?2016-6-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2016-6-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"Yapı denetim sözleşmesinin feshi ile vekaletten azil işlemlerinin ilgili yerlere bildirilmesinde harç\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2016-6 sayılı genelge\",\n\n   mailsubject: \"Tavsiye: Noterlik Rehberi - 2016-6 sayılı genelge &nbsp; &nbsp;TEBLİGAT&nbsp; &nbsp;BİLDİRİMLER&nbsp; &nbsp;MEVZUAT&nbsp; &nbsp;20 SA. GENELGE&nbsp; &nbsp;TEBLİGAT-DANIŞMANLIK-GÖRÜŞLERİ\",\n\n   sharesubject: \"Noterlik Rehberi - 2016-6 sayılı genelge &nbsp; &nbsp;TEBLİGAT&nbsp; &nbsp;BİLDİRİMLER&nbsp; &nbsp;MEVZUAT&nbsp; &nbsp;20 SA. GENELGE&nbsp; &nbsp;TEBLİGAT-DANIŞMANLIK-GÖRÜŞLERİ\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2016-6-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2016-6-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2016-6-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2016-6-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2016-6-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2016-6-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2016-6-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2016-6 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2016-6-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2016-6 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"javascript:void(0);\" onclick=\"return hmshowPopup(event, popid_1372612728X, this);\" class=\"popuplink\" title=\"TEBLİGAT DİZİNİ\">TEBLİGAT</a>  &nbsp; <a href=\"javascript:void(0);\" onclick=\"return hmshowPopup(event, popid_922069031, this);\" class=\"popuplink\" title=\"BİLDİRİMLER DİZİNİ\">BİLDİRİMLER</a>  &nbsp; <a href=\"tebligat-mevzuati-dizini.html\" class=\"topiclink\" title=\"TEBLİGAT MEVZUATI DİZİNİ\">MEVZUAT</a>  &nbsp; <a href=\"teblig-islemlerine-iliskin-duzenlemeler-aciklamalar-hak-birlestirilmis-20-sayili-genelge.html\" class=\"topiclink\" title=\"TEBLİĞ İŞLEMLERİNE İLİŞKİN DÜZENLEMELER VE AÇIKLAMALAR HAK.BİRLEŞTİRİLMİŞ 20 SAYILI GENELGE\">20 SA. GENELGE</a>  &nbsp; <a href=\"tebligat-tnb-hukuki-danismanlik-gorusleri.html\" class=\"topiclink\" title=\"TEBLİGAT-TNB-HUKUKİ-DANIŞMANLIK-GÖRÜŞLERİ\">TEBLİGAT-DANIŞMANLIK-GÖRÜŞLERİ</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<h1 class=\"p_Heading1\" style=\"text-align: justify;\">Mali Danışmanlık -75 7376 </h1>\n\n<p>Ankara, 20.04.2016</p>\n\n<p>Özü: Yapı denetim sözleşmesinin feshi ile vekaletten azil işlemlerinin ilgili yerlere bildirilmesinde harç</p>\n\n<p>&nbsp;</p>\n\n<p>G E N E L G E ( 6 )</p>\n\n<p>&nbsp;</p>\n\n<p>&nbsp;</p>\n\n<p>........................ NOTER ODASI BAŞKANLIĞINA</p>\n\n<p>........................ NOTERLİĞİNE</p>\n\n<p>&nbsp;</p>\n\n<p>&nbsp;</p>\n\n<p>-Yapı Denetim Sözleşmesinin feshi sonrasında, fesih işleminin işlem muhatabının yanısıra, ilgili idareye ve Bayındırlık ve İskan Müdürlüğüne bildirilmesi,</p>\n\n<p>-Azilnamelerin ve bunlarla ilgili düzeltme işlemlerinin ilk işlemi yapan noterliğe bildirilmesi,</p>\n\n<p>&nbsp;</p>\n\n<p>sebebiyle bu işlemlerden harç alınıp alınmayacağı hususları, Yönetim Kurulumuzda görüşülmüş, tayin olunan görüş aşağıda belirtilmiştir.</p>\n\n<p>&nbsp;</p>\n\n<p>A) YUKARIDA BELİRTİLEN HUSUSLARLA İLGİLİ OLARAK HARÇLAR KANUNUNDA YER ALAN HÜKÜMLER</p>\n\n<p>&nbsp;</p>\n\n<p>492 sayılı Harçlar Kanununda;</p>\n\n<p>a) 40 ıncı maddesinde,</p>\n\n<p>&quot;Noter harçlarını harca mevzu olan işlemin yapılmasını isteyen kişiler ödemekle mükelleftirler.&quot;</p>\n\n<p>b) 126 ncı maddesinde,</p>\n\n<p>&quot;Herhangi bir istek olmaksızın re'sen yapılacak işlemlere ait harçlar, bu kanunda aksine hüküm yoksa, lehine işlem yapılan kişilerden alınır.&quot;</p>\n\n<p>c) 39 uncu maddesinde,</p>\n\n<p>&quot;Kamu hukuku ile ilgili işlemlerde yetkili makamların isteyecekleri suretlerden harç alınmaz.&quot;</p>\n\n<p>d) Kanuna ekli 2 sayılı tarifenin II/2 inci fıkrasında,</p>\n\n<p>Her nevi tebliğ, ihbar, ihtar ve protestolardan muhataba tebliğ edilecek beher nüshanın tarifede yazılı miktarda maktu harca tabi tutulacağı,</p>\n\n<p>e) Kanuna ekli 2 sayılı tarifenin II/5-a fıkrasında,</p>\n\n<p>İlgililere veya ibraz edenlere verilecek her türlü mukavele, senet, yazılı kağıt ve kayıt suretlerinin ve fotokopilerinin beher sayfasından tarifede yazılı miktarda maktu harcın tahsil olunacağı,</p>\n\n<p>şeklindeki hükümler düzenlenmiştir.</p>\n\n<p>&nbsp;</p>\n\n<p>B) YAPI DENETİM SÖZLEŞMESİNİN FESHİNİN İLGİLİ YERLERE BİLDİRİLMESİNE DAİR MEVZUAT</p>\n\n<p>&nbsp;</p>\n\n<p>1- 05 Şubat 2008 tarih ve 26778 sayılı Resmi Gazete'de yayımlanan Yapı Denetimi Uygulama Yönetmeliğinin;</p>\n\n<p>a)<span style=\"font-family: 'Times New Roman',Times,Georgia,serif;\"> </span>23 üncü maddesinin 5 inci fıkrasında,</p>\n\n<p>&nbsp;</p>\n\n<p>&quot;Yapı denetim hizmet sözleşmesinin, tek taraflı olarak feshi veya yapı sahibi ve yapı denetim kuruluşunun karşılıklı anlaşmasıyla feshi durumunda, fesih işlemi, noter ihbarnamesi ile karşı tarafa, ilgili idareye, ilgili Bayındırlık ve İskan Müdürlüğüne dağıtımlı olarak bildirilmek suretiyle yapılır.&quot;</p>\n\n<p>denilmiş,</p>\n\n<p>&nbsp;</p>\n\n<p>b) Yönetmeliğin 3 üncü maddesinde de ilgili idare,</p>\n\n<p>&quot;Belediye ve mücavir alan sınırları içindeki uygulamalar için büyükşehir belediyeleri ile diğer belediyeleri, bu alanlar dışında kalan alanlarda valilikleri, yapı ruhsatı ve kullanma izin belgesi verme yetkisine sahip diğer idareleri,&quot;</p>\n\n<p>şeklinde tanımlanmıştır.</p>\n\n<p>&nbsp;</p>\n\n<p>2- Bu konudaki uygulama prensipleri ise 2011/2 sayılı Genelgemiz ile noterliklere duyurulmuştur.</p>\n\n<p>&nbsp;</p>\n\n<p>C) AZİLNAMELERİN İLK İŞLEMİ YAPAN NOTERLİĞE BİLDİRİLMESİ İLE İLGİLİ MEVZUAT</p>\n\n<p>&nbsp;</p>\n\n<p>1- 1512 sayılı <span class=\"f_Arial12\"><a href=\"javascript:void(0);\" onclick=\"return hmshowPopup(event, popid_115299665, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanununun 81 maddesi</a></span>nde,</p>\n\n<p>&quot;....</p>\n\n<p>Tamamlanmasından sonra bir noterlik işleminin değiştirilmesi veya fesih ve iptal veyahut evvelki işin nitelik ve değeri değişmemek şartıyla düzeltilmesi, evvelki işlemin yapıldığı şekilde yeni bir işlemle yapılır. Yeni işlemin tarih ve numarası, noterlik dairesinde bulunan evvelki işleme ait kağıda yazılır.</p>\n\n<p>&nbsp;</p>\n\n<p>Şu kadar ki, yeni işlem başka bir noterlikte yapılırsa, bu noterlik, yeni işleme ait kağıdın bir nüshasını, gerekli açıklama yapılarak ilk işleme ait kağıda bağlanması için o işlemi yapan noterliğe gönderir.&quot;</p>\n\n<p>denilmiştir.</p>\n\n<p>&nbsp;</p>\n\n<p>2- Adalet Bakanlığı görüşü esas alınarak yayımlanan <a href=\"1988-47-sayili-genelge.html\" class=\"topiclink\">1988/47 sayılı Genelgemizde,</a> </p>\n\n<p>&quot;Azil işleminde muhatap, kural olarak azledilen kişi ile azledenin bu işlemi tebliğ ettirmek istediği diğer ilgililerdir. Bütün bunlar azle konu işlemin esası ile doğrudan ilgili kişi veya kuruluşlardır.</p>\n\n<p>&nbsp;</p>\n\n<p>AziI işleminin bir örneğinin önceki işlemi yapan notere gönderilmesi, 1512 sayılı Kanunun 81/3 maddesi çerçevesindedir ki, bu resmi bir bildirimden ibarettir. Bu itibarla sözü edilen bildirimin MUHATABA TEBLİĞ NİTELİĞİNDE SAYILAMIYACAĞI DÜŞÜNÜLMÜŞTÜR.&quot;</p>\n\n<p>denilmektedir,</p>\n\n<p>&nbsp;</p>\n\n<p>D) DEĞERLENDİRME</p>\n\n<p>Yukarıda belirtilen Kanun hükümleri ile Yönetmelik ve Genelgelerde yer alan esaslar çerçevesinde</p>\n\n<p>&nbsp;</p>\n\n<p>1- Yapı Denetimi Hizmet Sözleşmelerinin feshinde uygulama</p>\n\n<p>- Kamu hukuku ile ilgili işlemlerde ilgili makamların isteyeceği suretlerden harç alınmaz prensibi çerçevesinde,</p>\n\n<p>&nbsp;</p>\n\n<p>Yapı Denetimi Hizmet Sözleşmesinin tek taraflı veya karşılıklı mutabakat ile feshi sonrasında, fesih işlemini yapan noter tarafından ilgili makamlara gönderilen örneklerden harç alınması mümkün değildir.</p>\n\n<p>&nbsp;</p>\n\n<p>Bu bildirim ekinin imza onaylı nüsha olması halinde, nüsha yönünden de aynı prensibin uygulanması gerekmektedir.</p>\n\n<p>&nbsp;</p>\n\n<p>Ayrıca 492 sayılı kanuna ekli 2 sayılı tarifenin II/2 inci fıkrasındaki,</p>\n\n<p>&quot;her nevi tebliğ, ihbar, ihtar ve protestolardan muhataba tebliğ edilecek beher nüshanın tarifede yazılı miktarda maktu harca tabi tutulacağı,&quot;</p>\n\n<p>&nbsp;</p>\n\n<p>hükmü karşısında, <span style=\"font-weight: bold;\">Yapı Denetimi Hizmet Sözleşmesinin tek taraflı veya karşılıklı mutabakat ile feshi sonrasında, feshi yapan noterin işlem tarafları dışındaki ilgili makamlara yapacağı tebliği muhataba yapılan tebliğ meyanında kabul etmek mümkün olmadığından bu tebliğ işleminden harç alınması söz konusu olmayacaktır.</span></p>\n\n<p>&nbsp;</p>\n\n<p>2- Azilnamelerle ilgili uygulama</p>\n\n<p>Azilnameler veya bunların düzeltilmesi hakkındaki işlemlerin, ilk işlemi yapan notere gönderilmesinde de durum farklılık göstermemektedir.</p>\n\n<p>&nbsp;</p>\n\n<p><span class=\"f_Arial12\"><a href=\"javascript:void(0);\" onclick=\"return hmshowPopup(event, popid_115299665, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanununun 81/3 maddesi</a></span> hükmü uyarınca gönderilmesi gereken bu işlem suretlerinin de Kamu Hukuku ile ilgili ve yetkili makamlar tarafından istenilen suretler meyanında kabulü ile harca tabi tutulmaması icabeder.</p>\n\n<p>&nbsp;</p>\n\n<p>Bu bildirim ekinin imza onaylı nüsha olması halinde, nüsha yönünden de aynı prensibin uygulanması gerekmektedir.</p>\n\n<p>&nbsp;</p>\n\n<p>Yanı sıra, 492 sayılı kanuna ekli 2 sayılı tarifenin II/2 inci fıkrasındaki,</p>\n\n<p><span style=\"font-weight: bold;\">&quot;her nevi tebliğ, ihbar, ihtar ve protestolardan muhataba tebliğ edilecek beher nüshanın tarifede yazılı miktarda maktu harca tabi tutulacağı,&quot;</span></p>\n\n<p><span style=\"font-weight: bold;\">&nbsp;</span></p>\n\n<p><span style=\"font-weight: bold;\">hükmü karşısında, azilnameler veya bunların düzeltilmesi hakkındaki işlemlerin, ilk işlemi yapan notere gönderilmesi hakkındaki tebliğ işlemini de muhataba yapılan tebliğ meyanında kabul etmek mümkün olmadığından bu tebliğ işleminden de harç alınması söz konusu olmayacaktır.</span></p>\n\n<p>&nbsp;</p>\n\n<p>Bilgi edinilmesini ve gereğinin buna göre yapılmasını rica ederim</p>\n\n<p>Saygılarımla</p>\n\n<p>&nbsp;</p>\n\n<p>&nbsp;</p>\n\n<p>Yunus TUTAR</p>\n\n<p>Başkan<span style=\"font-family: 'Times New Roman',Times,Georgia,serif;\"> </span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2016-6-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 18.12.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:08.893350"
}