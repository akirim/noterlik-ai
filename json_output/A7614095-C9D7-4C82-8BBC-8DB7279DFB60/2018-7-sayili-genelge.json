{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2018-7-sayili-genelge.html",
    "title": "2018-7 sayılı genelge",
    "description": "Kooperatiflere Ait İktisadi İşletmelerin Defter Tasdiklerinde Ticaret Sicili Aranılmayacağı 2018/184 sayılı genel yazı",
    "keywords": [
      "Ticaret sicili tasdiknamesi hak."
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2018-7 sayılı genelge Email Gönder 2018-7 sayılı genelge << Fihrist-Ana sayfa >> 2018-7 sayılı genelge AÇILIŞ ONAYI    YENİLEME ONAYI    KAPANIŞ ONAYI    DEFTERLER    FATURA - BELGELER    MEVZUAT    GEN. GENEL YAZI    51 SAYILI GENELGE    DEFTER TÜRLERİ    TABLOLAR    MUAFİYET Kooperatiflere Ait İktisadi İşletmelerin Defter Tasdiklerinde Ticaret Sicili Aranılmayacağı 2018/184 sayılı genel yazı Mali Danışmanlık -56-4274 Ankara, 06.03.2018 Özü: Ticaret sicili tasdiknamesi hak. ...........................NOTER ODASI BAŞKANLIĞINA ...........................NOTERLİĞİNE GENELGE ( 7 ) İlgi: 11.11.2015 günlü ve Hukuki/Mali Danışmanlık-16824 (2015/80) sayılı Genel Yazımız; İlgide kayıtlı Genel Yazımızda, defter tasdikleri esnasında dikkat edilmesi gereken prensipler ile ilgili açıklamalar yer almaktadır. Bu defa, Gümrük ve Ticaret Bakanlığından alınan ve Yönetim Kurulumuzun 26.02.2018 günklü toplantısında görüşülen, 15.01.2018 günlü ve 50035491-431.04 sayılı yazıda; Maliye Bakanlığı Gelir İdaresi Başkanlığınca, Bakanlıklarına intikal ettirilen, 15.12.2017 günlü ve 151314 sayılı yazıda; Başkanlıklarına yansıyan olaylardan, Türkiye Esnaf ve Sanatkarları Konfederasyonu (TESK) bünyesindeki odaların üyesi mükelleflerin 213 sayılı Vergi Usul Kanununun (177/6) maddesi uyarınca kendi istekleri ile bilanço esasına göre defter tutmaya başlaması durumu ile adi ortaklıkların işletme hesabı esasına göre defter tutmakta iken bilanço usulüne göre defter tutmaya başlaması durumunda, mezkur Kanun gereğince tutulması ve tasdiki zorunlu olan defterlerin noterler nezdinde tasdiki sırasında ticaret sicili tasdiknamesinin talep edildiği ve bu durumun uygulamada sorunlara neden olduğu belirtilmek suretiyle konuya ilişkin Bakanlıkları görüşünün talep edildiğini, Gelir İdaresi Başkanlığına hitaben düzenlenen, 12.01.2018 günlü ve 30689455 sayılı görüşün bir örneğinin Birliğimize de gönderildiği belirtilmektedir. Bahse konu yazıda; “… Türkiye Esnaf ve Sanatkarları Konfederasyonu (TESK) bünyesindeki odaların üyesi mükelleflerin 213 sayılı Vergi Usul Kanununun (177/6) maddesi uyarınca kendi istekleri ile bilanço esasına göre defter tutmaya başlaması durumu ile adi ortaklıkların işletme hesabı esasına göre defter tutmakta iken bilanço usulüne göre defter tutmaya başlaması durumunda, 6102 sayılı Türk Ticaret Kanunu uygulamasında tacir sayılıp sayılmayacakları ve bu durumdaki kişiler ile adi ortaklıkların defter tasdiki sırasında ticaret sicili tasdiknamesi ibraz zorunlulukları bulunup bulunmadığı hususlarında Bakanlığımız görüşü talep edilmektedir. Bilindiği üzere; 6102 sayılı Türk Ticaret Kanununun “Defter tutma yükümlülüğü” başlıklı 64. maddesinin üçüncü fıkrasında, defterlerin açılış onayının noter tarafından yapıldığı hallerde, noter, ticaret sicili tasdiknamesi aramakla yükümlü kılınmış; fiziki ortamda veya elektronik ortamda tutulan ticari defterlerin nasıl tutulacağı, defterlere kayıt zamanı, onay yenileme ile açılış ve kapanış onaylarının şekli ve esaslarının Gümrük ve Ticaret Bakanlığı ile Maliye Bakanlığınca müştereken çıkarılan tebliğle belirleneceği hükme bağlanmıştır. Mezkûr madde hükmüne dayanılarak hazırlanan 19.12.2012 tarihli ve 28502 sayılı Resmi Gazetede yayımlanarak yürürlüğe giren “Ticari Defterlere İlişkin Tebliğ” ile gerçek ve tüzel kişiler tarafından fiziki veya elektronik ortamda tutulacak ticari defterlerin nasıl tutulacağı, defterlerin kayıt zamanı, onay yenileme ile açılış ve kapanış onaylarının şekli ve esasları belirlenmiştir. Anılan Tebliğin “Açılış onayı yapılacak defterler ve onay zamanı” başlıklı 13 üncü maddesinin birinci fıkrasında, açılış onaylarının noter tarafından yapıldığı hallerde ticaret sicili tasdiknamesinin noterce aranmasının zorunlu olduğu, ticaret sicili tasdiknamesinin aslı ibraz edilmek kaydıyla bir örneğinin noterce saklanacağı; ikinci fıkrasında ise, ticaret şirketleri dışındaki gerçek ve tüzel kişi tacirlerin “kuruluş sırasında” yaptıracakları ticari defterlere ilişkin açılış onaylarında ticaret sicili tasdiknamesinin aranmayacağı düzenlenmiştir. Diğer taraftan; 6102 sayılı Kanunun 3 üncü maddesinde, “Bu Kanunda düzenlenen hususlarla bir ticari işletmeyi ilgilendiren bütün işlem ve fiiller ticari işlerdendir.” tanımı yapılmış; 11 inci maddesinin birinci ve ikinci fıkrasında, “Ticari işletme, esnaf işletmesi için öngörülen sınırı aşan düzeyde gelir sağlamayı hedef tutan faaliyetlerin devamlı ve bağımsız şekilde yürütüldüğü işletmedir.” “Ticari işletme ile esnaf işletmesi arasındaki sınır, Bakanlar Kurulunca çıkarılacak kararnamede gösterilir” hükmü getirilmiş; 12 nci maddesinin birinci fıkrasında, gerçek kişi tacirin bir ticari işletmeyi, kısmen de olsa, kendi adına işleten kişi olacağı, hükme bağlanmış; 16 ncı maddesinin birinci fıkrasında ise, “Ticaret şirketleriyle, amacına varmak için ticari bir işletme işleten vakıflar, dernekler ve kendi kuruluş kanunları gereğince özel hukuk hükümlerine göre yönetilmek veya ticari şekilde işletilmek üzere Devlet, il özel idaresi, belediye ve köy ile diğer kamu tüzel kişileri tarafından kurulan kurum ve kuruluşlar da tacir sayılırlar.\" hükmüne yer verilmek suretiyle tüzel kişi tacirler sıralanmıştır. Yine, anılan Kanunun 124 üncü maddesinin birinci fıkrasında, ticaret şirketlerinin, kollektif, komandit, anonim, limited ve kooperatif şirketlerden ibaret olduğu belirtilmiştir. Bunun yanında, Esnaf ve Sanatkar ile Tacir ve Sanayiciyi Belirleme Koordinasyon Kurulu tarafından hazırlanan ve mülga 6762 sayılı Türk Ticaret Kanununun 1463. maddesi uyarınca, 21.07.2007 tarihli ve 26589 sayılı Resmi Gazetede yayımlanan 2007/12362 sayılı Bakanlar Kurulu Kararı ile esnaf ve tacir ayrımı belirlenmiştir. Anılan Kararın 1 inci maddesinde; “(1) 5362 sayılı Esnaf ve Sanatkarlar Meslek Kuruluşları Kanununun 3 üncü maddesinin birinci fıkrasının (a) bendi ve 63 üncü maddesi ile 6762 sayılı Türk Ticaret Kanununun 12. ve 17. maddelerinin uygulaması bakımından; a) Esnaf ve Sanatkar ile Tacir ve Sanayiciyi Belirleme Koordinasyon Kurulunun tespit edeceği ve Resmi Gazete ’de yayımlanacak esnaf ve sanatkar meslek kollarına dahil olup, ekonomik faaliyetini sermayesi ile birlikte bedeni çalışmasına dayandıran ve kazancı tacir veya sanayici niteliğini kazandırmayacak miktarda olan, basit usulde vergilendirilenler ve işletme hesabına göre deftere tabi olanlar ile vergiden muaf bulunanlardan 213 sayılı Vergi Usul Kanununun 177 nci maddesinin birinci fıkrasının (1) ve (3) numaralı bentlerinde yer alan nakdi limitlerin yarısını, (2) numaralı bendinde yazdı nakdi limitin tamamını aşmayanların esnaf ve sanatkar sayılmaları ile esnaf ve sanatkar siciline ve dolayısıyla esnaf ve sanatkarlar odalarına kaydedilmeleri, Ancak, esnaf ve sanatkar siciline kayıtlı iken, daha sonraki yıllarda yıllık alış veya, satış tutarları ya da gayri safı iş hasılatı, esnaf ve sanatkar sayılma hadlerini aşanların kendileri istemedikçe ticaret siciline ve dolayısıyla Türkiye Odalar ve Borsalar Birliği bünyesindeki odalara kayıt için zorlanmaması, yıllık alış veya satış tutarları ya da gayri safi iş hasılatı esnaf ve sanatkar sayılma hadlerinin altı katını aşanların ise kayıtlarının, esnaf ve sanatkar sicili marifetiyle ticaret siciline aktarılması, b) 213 sayılı Vergi Usul Kanununa istinaden birinci sınıf tacir sayılan ve bilanço esasına göre defter tutanlar ile işletme hesabına göre defter tutan ve bu Kararın (a) bendinde belirtilenlerin dışında kalanların tacir ve sanayici sayılmaları ile ticaret siciline ve dolayısıyla Türkiye Odalar ve Borsalar Birliğinin bünyesindeki odalara kaydedilmeleri, kararlaştırılmıştır.\" hükmü yer almaktadır. Öte yandan; 6098 sayılı Türk Borçlar Kanununa göre adi ortaklık iki ya da daha fazla şahıs ya da tüzel kişinin emeklerini veya mallarını ortak bir gaye için birleştirmeleri durumunda oluşan ortaklıktır. Adi ortaklıkların tüzel kişiliği bulunmamakta olup, ticaret sicilinde de tescil edilememektedirler. Adi ortaklıkta, ortaklardan her biri ticaret unvanını sicile tescil ettirerek kullanabilmektedir. Nitekim Yargıtay tarafından verilen bir kararda da “adi ortaklığın ticaret siciline tescili mümkün değilse de ortakları tacir sıfatını haiz iseler, ayrı ayrı 6762 sayılı Türk Ticaret Kanununun 42. maddesine göre sicile tescil edilmeleri gerekir.” denilmektedir. (Yargıtay Ticaret Dairesi 2/2/1971 T. 1970/3109 E. 790 K.) Bu itibarla; yukarıda belirtilen mevzuat hükümleri ve yapılan açıklamalar çerçevesinde, -İhtiyari olarak bilanço esasına göre defter tutmayı tercih edenler, 213 sayılı Kanunun 177 nci maddesinin 6 ncı fıkrası uyarınca birinci sınıf tacir sayıldığından, esnaf ve sanatkar siciline kayıtlı bulunan gerçek kişilerin ihtiyari olarak bilanço usulüne göre defter tutmak istemeleri halinde, bu kişilerin anılan Kararın 1 inci maddesinin birinci fıkrasının (b) bendi gereği, esnaf vasıflarını kaybedip tacir sıfatını kazanacakları ve ticaret siciline kayıt olunmaları gerektiği, -Ticaret şirketleri dışındaki gerçek ve tüzel kişi tacirlerin kuruluş sırasında yaptıracakları ticari defterlere ilişkin açılış onaylarında noterlerce ticaret sicili tasdiknamesi aranmayacağı hususu dikkate alındığında, yukarıda belirtilen kişilerin ticaret siciline kayıt olmaları dolayısıyla yaptıracakları ticari defter açılış onaylarında ticaret sicili tasdiknamesi ibraz etme zorunlulukları bulunmadığı; ancak, izleyen faaliyet dönemlerine ilişkin yaptıracakları ticari defter açılış onaylarında ise, söz konusu belgeyi ibraz etmelerinin gerektiği, -Tüzel kişiliği bulunmayan ve ticaret siciline de tescil edilemeyen adi ortaklıkların tacir sayılmasının mümkün bulunmadığı; dolayısıyla, bu tür ortaklıklar adına yapılacak defter tasdiklerinde noterlerce ticaret sicili tasdiknamesinin aranmasının söz konusu olamayacağı değerlendirilmektedir.”  denilmektedir. Buna göre; “1-İhtiyari olarak bilanço usulüne göre defter tutanların esnaf ve sanatkar sayılma hadlerini aşmamaları halinde ticaret siciline kaydolmaya zorlanamayacağı cihetle, ticaret siciline kayıtlı olmayan bu kişilerin ticari defterlerinin tasdiki aşamasında ticaret sicili tasdiknamesi istenilmeyecektir. İlk defa ticari ve sınai faaliyete başlayacak olmakla birlikte bilanço usulüne göre defter tutan ve ticaret şirketleri dışında kalan diğer tacirlerin yaptıracakları ilk defter tasdiklerinde de sicil tasdiknamesi aranılmasına ihtiyaç yoktur. Bu prensibin, her ne şekilde olursa olsun, işletme usulünden bilanço usulüne geçenlerin bu anlamdaki ilk defter tasdiklerinde de uygulanması ve sicil tasdiknamesinin aranılmaması gerekmektedir. Ancak bu maddenin ikinci ve üçüncü paragrafında belirtilen mükelleflerden müteakip yıllardaki defter tasdik talepleri sırasında sicil tasdiknamesi istenileceği tabiidir.” Ayrıca; Kooperatiflere Ait İktisadi İşletmelerin Defter Tasdiklerinde Ticaret Sicili Aranılmayacağı hak. 2018/184 sayılı genel yazı da dikkate alınmalıdır. 2- 06.11.2015 günlü ve Hukuk-16566 sayılı (2015/80) Genel Yazımızın “05) TİCARET SİCİL TASDİKNAMESİ” bölümünde belirtildiği üzere; ticaret şirketleri dışındaki gerçek ve tüzel kişi tacirlerin kuruluş veya ilk işe başlamalarında tasdik ettirecekleri ticari defterlere ilişkin açılış onaylarında noterlerce ticaret sicili tasdiknamesi aranmasına gerek bulunmamaktadır. 3- Tüzel kişiliği bulunmayan ve ticaret siciline de tescil edilemeyen adi ortaklıkların tacir sayılamadığı cihetle, anılan ortaklıklar adına tasdik edilecek defterler bakımından noterlerce ticaret sicili tasdiknamesinin aranılmaması gerekmektedir. Bilgi edinilmesini rica ederim. Saygılarımla, Yunus TUTAR Başkan Güncelleme: 08.12.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2018-7 sayılı genelge",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2018-7-sayili-genelge.html",
        "title": "",
        "target": "",
        "type": "internal"
      },
      {
        "text": "2018-7 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2018-7-sayili-genelge.html",
        "title": "",
        "target": "_top",
        "type": "internal"
      },
      {
        "text": "AÇILIŞ ONAYI",
        "href": "javascript:void(0);",
        "title": "AÇILIŞ ONAYI NASIL YAPILIR",
        "target": "",
        "type": "internal"
      },
      {
        "text": "YENİLEME ONAYI",
        "href": "javascript:void(0);",
        "title": "YENILEME-ONAYI-NASIL-YAPILIR",
        "target": "",
        "type": "internal"
      },
      {
        "text": "KAPANIŞ ONAYI",
        "href": "javascript:void(0);",
        "title": "KAPANIS-ONAYI-NASIL-YAPILIR",
        "target": "",
        "type": "internal"
      },
      {
        "text": "DEFTERLER",
        "href": "defter-onay-islemleri-dizini.html",
        "title": "DEFTER-ONAY-ISLEMLERI",
        "target": "",
        "type": "internal"
      },
      {
        "text": "FATURA - BELGELER",
        "href": "fatura-belge-onay-islemleri-dizini.html",
        "title": "FATURA - BELGE ONAY İŞLEMLERİ",
        "target": "",
        "type": "internal"
      },
      {
        "text": "MEVZUAT",
        "href": "javascript:void(0);",
        "title": "DEFTER-FATURA-MEVZUATI",
        "target": "",
        "type": "internal"
      },
      {
        "text": "GEN. GENEL YAZI",
        "href": "defter-genelgeler-genelyazilar.html",
        "title": "DEFTER-GENELGELER-GENELYAZILAR",
        "target": "",
        "type": "internal"
      },
      {
        "text": "51 SAYILI GENELGE",
        "href": "defter-onaylama-islemleri-hak-birlestirilmis-51-sayili-genelge.html",
        "title": "DEFTER ONAYLAMA İŞLEMLERİ HAK. BİRLEŞTİRİLMİŞ 51 SAYILI GENELGE",
        "target": "",
        "type": "internal"
      },
      {
        "text": "DEFTER TÜRLERİ",
        "href": "javascript:void(0);",
        "title": "DEFTER TÜRLERİ",
        "target": "",
        "type": "internal"
      },
      {
        "text": "TABLOLAR",
        "href": "javascript:void(0);",
        "title": "AÇILIŞ, YENİLEME, KAPANIŞ TABLOLARI",
        "target": "",
        "type": "internal"
      },
      {
        "text": "MUAFİYET",
        "href": "istisna-muafiyet-defter.html",
        "title": "ISTISNA-MUAFIYET-DEFTER",
        "target": "",
        "type": "internal"
      },
      {
        "text": "2018/184 sayılı genel yazı",
        "href": "2018-184-sayili-genel-yazi.html",
        "title": "",
        "target": "",
        "type": "internal"
      },
      {
        "text": "11.11.2015 günlü ve Hukuki/Mali Danışmanlık-16824 (2015/80) sayılı Genel Yazımız;",
        "href": "2015-80-sayili-genel-yazi.html",
        "title": "",
        "target": "",
        "type": "internal"
      },
      {
        "text": "Türk Ticaret Kanununun “Defter tutma yükümlülüğü” başlıklı 64. maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Türk Ticaret Kanununun 1463. maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Türk Ticaret Kanununun 12.",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "17. maddeleri",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Türk Ticaret Kanununun 42. maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Buna göre;",
        "href": "2018-26-sayili-genelge.html",
        "title": "",
        "target": "",
        "type": "internal"
      },
      {
        "text": "2018/184 sayılı genel yazı",
        "href": "2018-184-sayili-genel-yazi.html",
        "title": "",
        "target": "",
        "type": "internal"
      },
      {
        "text": "06.11.2015 günlü ve Hukuk-16566 sayılı (2015/80) Genel Yazımızın “05) TİCARET SİCİL TASDİKNAMESİ” bölümünde",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Güncelleme: 08.12.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2018-7 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2018-7 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"Ticaret sicili tasdiknamesi hak.\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Kooperatiflere Ait İktisadi İşletmelerin Defter Tasdiklerinde Ticaret Sicili Aranılmayacağı 2018/184 sayılı genel yazı\" />\n\n   <link rel=\"canonical\" content=\"noterlikrehberi.net/rehber/index.html?2018-7-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2018-7-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"Ticaret sicili tasdiknamesi hak.\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2018-7 sayılı genelge\",\n\n   mailsubject: \"Tavsiye: Noterlik Rehberi - 2018-7 sayılı genelge &nbsp; &nbsp;AÇILIŞ ONAYI&nbsp; &nbsp;YENİLEME ONAYI&nbsp; &nbsp;KAPANIŞ ONAYI&nbsp; &nbsp;DEFTERLER&nbsp; &nbsp;FATURA - BELGELER&nbsp; &nbsp;MEVZUAT&nbsp; &nbsp;GEN. GENEL YAZI&nbsp; &nbsp;51 SAYILI GENELGE&nbsp; &nbsp;DEFTER TÜRLERİ&nbsp; &nbsp;TABLOLAR&nbsp; &nbsp;MUAFİYET\",\n\n   sharesubject: \"Noterlik Rehberi - 2018-7 sayılı genelge &nbsp; &nbsp;AÇILIŞ ONAYI&nbsp; &nbsp;YENİLEME ONAYI&nbsp; &nbsp;KAPANIŞ ONAYI&nbsp; &nbsp;DEFTERLER&nbsp; &nbsp;FATURA - BELGELER&nbsp; &nbsp;MEVZUAT&nbsp; &nbsp;GEN. GENEL YAZI&nbsp; &nbsp;51 SAYILI GENELGE&nbsp; &nbsp;DEFTER TÜRLERİ&nbsp; &nbsp;TABLOLAR&nbsp; &nbsp;MUAFİYET\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2018-7-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2018-7-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2018-7-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2018-7-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2018-7-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2018-7-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2018-7-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2018-7 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2018-7-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2018-7 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"javascript:void(0);\" onclick=\"return hmshowPopup(event, popid_825092606, this);\" class=\"popuplink\" title=\"AÇILIŞ ONAYI NASIL YAPILIR\">AÇILIŞ ONAYI</a>  &nbsp; <a href=\"javascript:void(0);\" onclick=\"return hmshowPopup(event, popid_1374207986X, this);\" class=\"popuplink\" title=\"YENILEME-ONAYI-NASIL-YAPILIR\">YENİLEME ONAYI</a>  &nbsp; <a href=\"javascript:void(0);\" onclick=\"return hmshowPopup(event, popid_1133839107, this);\" class=\"popuplink\" title=\"KAPANIS-ONAYI-NASIL-YAPILIR\">KAPANIŞ ONAYI</a>  &nbsp; <a href=\"defter-onay-islemleri-dizini.html\" class=\"topiclink\" title=\"DEFTER-ONAY-ISLEMLERI\">DEFTERLER</a>  &nbsp; <a href=\"fatura-belge-onay-islemleri-dizini.html\" class=\"topiclink\" title=\"FATURA - BELGE ONAY İŞLEMLERİ\">FATURA - BELGELER</a>  &nbsp; <a href=\"javascript:void(0);\" onclick=\"return hmshowPopup(event, popid_298886418, this);\" class=\"popuplink\" title=\"DEFTER-FATURA-MEVZUATI\">MEVZUAT</a>  &nbsp; <a href=\"defter-genelgeler-genelyazilar.html\" class=\"topiclink\" title=\"DEFTER-GENELGELER-GENELYAZILAR\">GEN. GENEL YAZI</a>  &nbsp; <a href=\"defter-onaylama-islemleri-hak-birlestirilmis-51-sayili-genelge.html\" class=\"topiclink\" title=\"DEFTER ONAYLAMA İŞLEMLERİ HAK. BİRLEŞTİRİLMİŞ 51 SAYILI GENELGE\">51 SAYILI GENELGE</a>  &nbsp; <a href=\"javascript:void(0);\" onclick=\"return hmshowPopup(event, popid_1456274392X, this);\" class=\"popuplink\" title=\"DEFTER TÜRLERİ\">DEFTER TÜRLERİ</a>  &nbsp; <a href=\"javascript:void(0);\" onclick=\"return hmshowPopup(event, popid_264517732X, this);\" class=\"popuplink\" title=\"AÇILIŞ, YENİLEME, KAPANIŞ TABLOLARI\">TABLOLAR</a>  &nbsp; <a href=\"istisna-muafiyet-defter.html\" class=\"topiclink\" title=\"ISTISNA-MUAFIYET-DEFTER\">MUAFİYET</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"text-align: center; page-break-inside: avoid; page-break-after: avoid;\"><span class=\"f_Arial12\">Kooperatiflere Ait İktisadi İşletmelerin Defter Tasdiklerinde Ticaret Sicili Aranılmayacağı <a href=\"2018-184-sayili-genel-yazi.html\" class=\"topiclink\">2018/184 sayılı genel yazı</a></span></p>\n\n<hr style=\"height:1px; color:#000000; border-width:0; background-color:#000000;\" /><p class=\"p_Arial12\" style=\"page-break-inside: avoid; page-break-after: avoid;\">Mali Danışmanlık <span style=\"font-weight: bold;\">-56-4274</span></p>\n\n<p class=\"p_Normal\"> Ankara, 06.03.2018 </p>\n\n<p style=\"margin: 0 0 8px 0;\">Özü: Ticaret sicili tasdiknamesi hak.</p>\n\n<p class=\"p_Normal\" style=\"margin: 10px 0 0 0;\">&nbsp;</p>\n\n<p class=\"p_Normal\" style=\"margin: 10px 0 0 0;\">...........................NOTER ODASI BAŞKANLIĞINA</p>\n\n<p class=\"p_Normal\" style=\"margin: 10px 0 0 0;\">...........................NOTERLİĞİNE</p>\n\n<p class=\"p_Normal\" style=\"margin: 10px 0 0 0;\">&nbsp;</p>\n\n<p class=\"p_Normal\" style=\"text-align: center; margin: 10px 0 0 0;\"> <span style=\"font-weight: bold;\">GENELGE ( 7 )</span></p>\n\n<p class=\"p_Normal\" style=\"text-align: center; margin: 10px 0 0 0;\">&nbsp;</p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> &nbsp;</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\">İlgi: </span><a href=\"2015-80-sayili-genel-yazi.html\" class=\"topiclink\">11.11.2015 günlü ve Hukuki/Mali Danışmanlık-16824 (2015/80) sayılı Genel Yazımız;</a></p>\n\n<p class=\"p_Normal\" style=\"margin: 10px 0 0 0;\">&nbsp;</p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\">  </span>İlgide kayıtlı Genel Yazımızda, defter tasdikleri esnasında dikkat edilmesi gereken prensipler ile ilgili açıklamalar yer almaktadır.</p>\n\n<p class=\"p_Normal\" style=\"margin: 10px 0 0 0;\"> &nbsp;Bu defa, Gümrük ve Ticaret Bakanlığından alınan ve Yönetim Kurulumuzun 26.02.2018 günklü toplantısında görüşülen, 15.01.2018 günlü ve 50035491-431.04 sayılı yazıda;</p>\n\n<p class=\"p_Normal\" style=\"margin: 10px 0 0 0;\"> &nbsp;Maliye Bakanlığı Gelir İdaresi Başkanlığınca, Bakanlıklarına intikal ettirilen, 15.12.2017 günlü ve 151314 sayılı yazıda; Başkanlıklarına yansıyan olaylardan, Türkiye Esnaf ve Sanatkarları Konfederasyonu (TESK) bünyesindeki odaların üyesi mükelleflerin 213 sayılı Vergi Usul Kanununun (177/6) maddesi uyarınca kendi istekleri ile bilanço esasına göre defter tutmaya başlaması durumu ile adi ortaklıkların işletme hesabı esasına göre defter tutmakta iken bilanço usulüne göre defter tutmaya başlaması durumunda, mezkur Kanun gereğince tutulması ve tasdiki zorunlu olan defterlerin noterler nezdinde tasdiki sırasında ticaret sicili tasdiknamesinin talep edildiği ve bu durumun uygulamada sorunlara neden olduğu belirtilmek suretiyle konuya ilişkin Bakanlıkları görüşünün talep edildiğini,</p>\n\n<p class=\"p_Normal\" style=\"margin: 10px 0 0 0;\"> &nbsp;Gelir İdaresi Başkanlığına hitaben düzenlenen, 12.01.2018 günlü ve 30689455 sayılı görüşün bir örneğinin Birliğimize de gönderildiği belirtilmektedir.</p>\n\n<p class=\"p_Normal\" style=\"margin: 10px 0 0 0;\"> &nbsp;Bahse konu yazıda;</p>\n\n<p class=\"p_Normal\" style=\"margin: 10px 0 0 0;\">  <span style=\"font-weight: bold;\">“… Türkiye Esnaf ve Sanatkarları Konfederasyonu (TESK) bünyesindeki odaların üyesi mükelleflerin 213 sayılı Vergi Usul Kanununun (177/6) maddesi uyarınca kendi istekleri ile bilanço esasına göre defter tutmaya başlaması durumu ile adi ortaklıkların işletme hesabı esasına göre defter tutmakta iken bilanço usulüne göre defter tutmaya başlaması durumunda, 6102 sayılı Türk Ticaret Kanunu uygulamasında tacir sayılıp sayılmayacakları ve bu durumdaki kişiler ile adi ortaklıkların defter tasdiki sırasında ticaret sicili tasdiknamesi ibraz zorunlulukları bulunup bulunmadığı hususlarında Bakanlığımız görüşü talep edilmektedir.</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> &nbsp;Bilindiği üzere; 6102 sayılı <a href=\"javascript:void(0);\" onclick=\"return hmshowPopup(event, popid_928598464, this);\" class=\"popuplink\">Türk Ticaret Kanununun “Defter tutma yükümlülüğü” başlıklı 64. maddesi</a>nin üçüncü fıkrasında, defterlerin açılış onayının noter tarafından yapıldığı hallerde, noter, ticaret sicili tasdiknamesi aramakla yükümlü kılınmış; fiziki ortamda veya elektronik ortamda tutulan ticari defterlerin nasıl tutulacağı, defterlere kayıt zamanı, onay yenileme ile açılış ve kapanış onaylarının şekli ve esaslarının Gümrük ve Ticaret Bakanlığı ile Maliye Bakanlığınca müştereken çıkarılan tebliğle belirleneceği hükme bağlanmıştır. </span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> &nbsp;Mezkûr madde hükmüne dayanılarak hazırlanan 19.12.2012 tarihli ve 28502 sayılı Resmi Gazetede yayımlanarak yürürlüğe giren “Ticari Defterlere İlişkin Tebliğ” ile gerçek ve tüzel kişiler tarafından fiziki veya elektronik ortamda tutulacak ticari defterlerin nasıl tutulacağı, defterlerin kayıt zamanı, onay yenileme ile açılış ve kapanış onaylarının şekli ve esasları belirlenmiştir.</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> &nbsp;Anılan Tebliğin “Açılış onayı yapılacak defterler ve onay zamanı” başlıklı 13 üncü maddesinin birinci fıkrasında, açılış onaylarının noter tarafından yapıldığı hallerde ticaret sicili tasdiknamesinin noterce aranmasının zorunlu olduğu, ticaret sicili tasdiknamesinin aslı ibraz edilmek kaydıyla bir örneğinin noterce saklanacağı; ikinci fıkrasında ise, </span><span style=\"font-weight: bold; text-decoration: underline;\">ticaret şirketleri dışındaki gerçek ve tüzel kişi tacirlerin “kuruluş sırasında” yaptıracakları ticari defterlere ilişkin açılış onaylarında ticaret sicili tasdiknamesinin aranmayacağı</span><span style=\"font-weight: bold;\"> düzenlenmiştir.</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> &nbsp;Diğer taraftan; 6102 sayılı Kanunun 3 üncü maddesinde, “Bu Kanunda düzenlenen hususlarla bir ticari işletmeyi ilgilendiren bütün işlem ve fiiller ticari işlerdendir.” tanımı yapılmış;</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> &nbsp;11 inci maddesinin birinci ve ikinci fıkrasında, “Ticari işletme, esnaf işletmesi için öngörülen sınırı aşan düzeyde gelir sağlamayı hedef tutan faaliyetlerin devamlı ve bağımsız şekilde yürütüldüğü işletmedir.” “Ticari işletme ile esnaf işletmesi arasındaki sınır, Bakanlar Kurulunca çıkarılacak kararnamede gösterilir” hükmü getirilmiş;</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> &nbsp;12 nci maddesinin birinci fıkrasında, gerçek kişi tacirin bir ticari işletmeyi, kısmen de olsa, kendi adına işleten kişi olacağı, hükme bağlanmış;</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> &nbsp;16 ncı maddesinin birinci fıkrasında ise, “Ticaret şirketleriyle, amacına varmak için ticari bir işletme işleten vakıflar, dernekler ve kendi kuruluş kanunları gereğince özel hukuk hükümlerine göre yönetilmek veya ticari şekilde işletilmek üzere Devlet, il özel idaresi, belediye ve köy ile diğer kamu tüzel kişileri tarafından kurulan kurum ve kuruluşlar da tacir sayılırlar.&quot;</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> &nbsp;hükmüne yer verilmek suretiyle tüzel kişi tacirler sıralanmıştır.</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> &nbsp;Yine, anılan Kanunun 124 üncü maddesinin birinci fıkrasında, ticaret şirketlerinin, kollektif, komandit, anonim, limited ve kooperatif şirketlerden ibaret olduğu belirtilmiştir.</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> &nbsp;Bunun yanında, Esnaf ve Sanatkar ile Tacir ve Sanayiciyi Belirleme Koordinasyon Kurulu tarafından hazırlanan ve mülga 6762 sayılı <a href=\"javascript:void(0);\" onclick=\"return hmshowPopup(event, popid_1008755738X, this);\" class=\"popuplink\">Türk Ticaret Kanununun 1463. maddesi</a> uyarınca, 21.07.2007 tarihli ve 26589 sayılı Resmi Gazetede yayımlanan 2007/12362 sayılı Bakanlar Kurulu Kararı ile esnaf ve tacir ayrımı belirlenmiştir.</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> &nbsp;Anılan Kararın 1 inci maddesinde; “(1) 5362 sayılı Esnaf ve Sanatkarlar Meslek Kuruluşları Kanununun 3 üncü maddesinin birinci fıkrasının (a) bendi ve 63 üncü maddesi ile 6762 sayılı <a href=\"javascript:void(0);\" onclick=\"return hmshowPopup(event, popid_928598247, this);\" class=\"popuplink\">Türk Ticaret Kanununun 12.</a> ve <a href=\"javascript:void(0);\" onclick=\"return hmshowPopup(event, popid_928598252, this);\" class=\"popuplink\">17. maddeleri</a>nin uygulaması bakımından;</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\">a) Esnaf ve Sanatkar ile Tacir ve Sanayiciyi Belirleme Koordinasyon Kurulunun tespit edeceği ve Resmi Gazete ’de yayımlanacak esnaf ve sanatkar meslek kollarına dahil olup, ekonomik faaliyetini sermayesi ile birlikte bedeni çalışmasına dayandıran ve kazancı tacir veya sanayici niteliğini kazandırmayacak miktarda olan, basit usulde vergilendirilenler ve işletme hesabına göre deftere tabi olanlar ile vergiden muaf bulunanlardan 213 sayılı Vergi Usul Kanununun 177 nci maddesinin birinci fıkrasının (1) ve (3) numaralı bentlerinde yer alan nakdi limitlerin yarısını, (2) numaralı bendinde yazdı nakdi limitin tamamını aşmayanların esnaf ve sanatkar sayılmaları ile esnaf ve sanatkar siciline ve dolayısıyla esnaf ve sanatkarlar odalarına kaydedilmeleri,</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> &nbsp;Ancak, esnaf ve sanatkar siciline kayıtlı iken, daha sonraki yıllarda yıllık alış veya, satış tutarları ya da gayri safı iş hasılatı, esnaf ve sanatkar sayılma hadlerini aşanların kendileri istemedikçe ticaret siciline ve dolayısıyla Türkiye Odalar ve Borsalar Birliği bünyesindeki odalara kayıt için zorlanmaması, yıllık alış veya satış tutarları ya da gayri safi iş hasılatı esnaf ve sanatkar sayılma hadlerinin altı katını aşanların ise kayıtlarının, esnaf ve sanatkar sicili marifetiyle ticaret siciline aktarılması,</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\">b) 213 sayılı Vergi Usul Kanununa istinaden birinci sınıf tacir sayılan ve bilanço esasına göre defter tutanlar ile işletme hesabına göre defter tutan ve bu Kararın (a) bendinde belirtilenlerin dışında kalanların tacir ve sanayici sayılmaları ile ticaret siciline ve dolayısıyla Türkiye Odalar ve Borsalar Birliğinin bünyesindeki odalara kaydedilmeleri, kararlaştırılmıştır.&quot; hükmü yer almaktadır.</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> &nbsp;Öte yandan; 6098 sayılı Türk Borçlar Kanununa göre adi ortaklık iki ya da daha fazla şahıs ya da tüzel kişinin emeklerini veya mallarını ortak bir gaye için birleştirmeleri durumunda oluşan ortaklıktır. Adi ortaklıkların tüzel kişiliği bulunmamakta olup, ticaret sicilinde de tescil edilememektedirler. Adi ortaklıkta, ortaklardan her biri ticaret unvanını sicile tescil ettirerek kullanabilmektedir. Nitekim Yargıtay tarafından verilen bir kararda da “adi ortaklığın ticaret siciline tescili mümkün değilse de ortakları tacir sıfatını haiz iseler, ayrı ayrı 6762 sayılı <a href=\"javascript:void(0);\" onclick=\"return hmshowPopup(event, popid_928598376, this);\" class=\"popuplink\">Türk Ticaret Kanununun 42. maddesi</a>ne göre sicile tescil edilmeleri gerekir.” denilmektedir. (Yargıtay Ticaret Dairesi 2/2/1971 T. 1970/3109 E. 790 K.)</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> &nbsp;Bu itibarla; yukarıda belirtilen mevzuat hükümleri ve yapılan açıklamalar çerçevesinde,</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> &nbsp;-İhtiyari olarak bilanço esasına göre defter tutmayı tercih edenler, 213 sayılı Kanunun 177 nci maddesinin 6 ncı fıkrası uyarınca birinci sınıf tacir sayıldığından, esnaf ve sanatkar siciline kayıtlı bulunan gerçek kişilerin ihtiyari olarak bilanço usulüne göre defter tutmak istemeleri halinde, bu kişilerin anılan Kararın 1 inci maddesinin birinci fıkrasının (b) bendi gereği, esnaf vasıflarını kaybedip tacir sıfatını kazanacakları ve ticaret siciline kayıt olunmaları gerektiği,</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> &nbsp;-Ticaret şirketleri dışındaki gerçek ve tüzel kişi tacirlerin kuruluş sırasında yaptıracakları ticari defterlere ilişkin açılış onaylarında noterlerce ticaret sicili tasdiknamesi aranmayacağı hususu dikkate alındığında, yukarıda belirtilen kişilerin ticaret siciline kayıt olmaları dolayısıyla yaptıracakları ticari defter açılış onaylarında ticaret sicili tasdiknamesi ibraz etme zorunlulukları bulunmadığı; ancak, izleyen faaliyet dönemlerine ilişkin yaptıracakları ticari defter açılış onaylarında ise, söz konusu belgeyi ibraz etmelerinin gerektiği,</span></p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> &nbsp;-Tüzel kişiliği bulunmayan ve ticaret siciline de tescil edilemeyen adi ortaklıkların tacir sayılmasının mümkün bulunmadığı; dolayısıyla, bu tür ortaklıklar adına yapılacak defter tasdiklerinde noterlerce ticaret sicili tasdiknamesinin aranmasının söz konusu olamayacağı değerlendirilmektedir.”</span> &nbsp;denilmektedir.</p>\n\n<p class=\"p_Normal\" style=\"margin: 10px 0 0 0;\"><a href=\"2018-26-sayili-genelge.html\" class=\"topiclink\">Buna göre;</a></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“1-İhtiyari olarak bilanço usulüne göre defter tutanların esnaf ve sanatkar sayılma hadlerini aşmamaları halinde ticaret siciline kaydolmaya zorlanamayacağı cihetle, ticaret siciline kayıtlı olmayan bu kişilerin ticari defterlerinin tasdiki aşamasında ticaret sicili tasdiknamesi istenilmeyecektir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlk defa ticari ve sınai faaliyete başlayacak olmakla birlikte bilanço usulüne göre defter tutan ve ticaret şirketleri dışında kalan diğer tacirlerin yaptıracakları ilk defter tasdiklerinde de sicil tasdiknamesi aranılmasına ihtiyaç yoktur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu prensibin, her ne şekilde olursa olsun, işletme usulünden bilanço usulüne geçenlerin bu anlamdaki ilk defter tasdiklerinde de uygulanması ve sicil tasdiknamesinin aranılmaması gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ancak bu maddenin ikinci ve üçüncü paragrafında belirtilen mükelleflerden müteakip yıllardaki defter tasdik talepleri sırasında sicil tasdiknamesi istenileceği tabiidir.”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ayrıca; Kooperatiflere Ait İktisadi İşletmelerin Defter Tasdiklerinde Ticaret Sicili Aranılmayacağı hak. <a href=\"2018-184-sayili-genel-yazi.html\" class=\"topiclink\">2018/184 sayılı genel yazı</a> da dikkate alınmalıdır.</span></p>\n\n<p class=\"p_Normal\" style=\"margin: 10px 0 0 0;\"> &nbsp; 2- <a href=\"javascript:void(0);\" onclick=\"return hmshowPopup(event, popid_1290728066X, this);\" class=\"popuplink\">06.11.2015 günlü ve Hukuk-16566 sayılı (2015/80) Genel Yazımızın “05) TİCARET SİCİL TASDİKNAMESİ” bölümünde</a> belirtildiği üzere; <span style=\"font-weight: bold;\">ticaret şirketleri dışındaki gerçek ve tüzel kişi tacirlerin kuruluş veya ilk işe başlamalarında tasdik ettirecekleri ticari defterlere ilişkin açılış onaylarında noterlerce ticaret sicili tasdiknamesi aranmasına gerek bulunmamaktadır</span>.</p>\n\n<p class=\"p_Normal\" style=\"margin: 10px 0 0 0;\">3- Tüzel kişiliği bulunmayan ve ticaret siciline de tescil edilemeyen <span style=\"font-weight: bold;\">adi ortaklıkların tacir sayılamadığı cihetle, anılan ortaklıklar adına tasdik edilecek defterler bakımından noterlerce ticaret sicili tasdiknamesinin aranılmaması gerekmektedir.</span></p>\n\n<p class=\"p_Normal\" style=\"margin: 10px 0 0 0;\">Bilgi edinilmesini rica ederim.</p>\n\n<p class=\"p_Normal\" style=\"margin: 10px 0 0 0;\">Saygılarımla, &nbsp; &nbsp; &nbsp;</p>\n\n<p class=\"p_Normal\" style=\"margin: 10px 0 0 0;\"><span style=\"font-weight: bold;\"> Yunus TUTAR</span></p>\n\n<p class=\"p_Normal\" style=\"margin: 10px 0 10px 0;\"><span style=\"font-weight: bold;\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2018-7-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 08.12.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:20.516458"
}