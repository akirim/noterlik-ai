{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2019-220-sayili-genel-yazi.html",
    "title": "2019-220 sayılı genel yazı",
    "description": "Hukuki Danışmanlık – 52347",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2019-220 sayılı genel yazı Email Gönder 2019-220 sayılı genel yazı << Fihrist-Ana sayfa >> 2019-220 sayılı genel yazı PROTESTO    BANKA PRO    ŞAHIS PRO    ŞARTLARI    MEVZUAT    26 SAYILI GENELGE Hukuki Danışmanlık – 52347 Ankara, 25.11.2019 Özü: Nama Yazılı ve Emrühavalesine İbarelerini Birlikte İçeren Senetler ........................ NOTER ODASI BAŞKANLIĞINA ........................ NOTERLİĞİNE Birliğimize ulaşan bilgilerden, bazı noterliklerimize ibraz edilen bir kısım kambiyo senetlerinde; “İşbu nama yazılı senedim mukabilinde …..tarihinde …………’ya veya emrühavalesine yukarıda yazılı yalnız….. ödeyeceğim….” şeklinde hem nama yazılı hem de emrühavalesi ibarelerine birlikte yer verildiğinin anlaşıldığı, bu durumun senedin vasfını bozup bozmadığı ve protesto işleminin yapılıp yapılmayacağı yönünde noterlikler arasında tereddütler yaşandığı, bazı noterliklerde protesto işleminin yapıldığı bazı noterliklerde ise senet vasfının bulunmaması nedeniyle protesto işleminin yapılmadığı öğrenilmiştir. Bir Noterimizin sorusu üzerine 4.2.2019 tarihli Yönetim Kurulu toplantısında aynı konu görüşülmüş ve “Yazı ekinde gönderilen örnekte olduğu gibi; ‘işbu nama yazılı senedim mukabilinde ….A.Ş. veya emrühavalesine …. TL ödeyeceğim’ şeklinde yazılarak, senedin hem  nama hem de emre yazılı hale getirilmesi mümkün olmayıp, bu halde bononun unsurlarının ortadan kaldırılması nedeniyle protesto isteminin kabul edilmemesi gerektiği” yönünde karar verilmiş olduğu da dikkate alınarak, Yönetim Kurulunun 19.11.2019 tarihli toplantısında konu tekrar görüşülmüş ve aşağıdaki açıklamanın duyurulmasına karar verilmiştir. Bir senedin hem nama yazılı hem de emre yazılı şekilde düzenlenebileceğine dair TTK’ da bir hüküm bulunmadığı gibi, ciro ve devir yönünden bu iki senet şekli farklı hükümlere tabidir. Senedin başlangıç kısmına “nama yazılı” senet olduğunun yazılmasından ve bu şekilde bir senet olduğunun açıkça açıklanmasından sonra bu senedi borçlunun emrühavalesine de verildiğinin belirtilmesi senedi, farklı hükümlere tabi iki şekilli, senedin unsurlarıyla bağdaşmayan ve belirliliği bozulan, şüpheli, tartışmalı bir senet durumuna getirir. 6502 sayılı TKHK' nin 4/5 maddesinde \"Tüketicinin yapmış olduğu işlemler nedeniyle kıymetli evrak niteliğinde sadece nama yazılı ve her bir taksit ödemesi için ayrı ayrı olacak şekilde senet düzenlenebilir. Bu fıkra hükümlerine aykırı olarak düzenlenen senetler tüketici yönünden geçersizdir\" hükmüne yer verildiğinden, belirtilen senetleri nama yazılı hale getirmek için senedin baş kısmına “İşbu nama yazılı senedim mukabilinde\" ibaresi eklenmekte ise de, aynı senet içinde yer verilen \"emrühavalesine\" ibaresi kaldırılmadığı sürece, Yargıtay kararlarında da açıklandığı üzere bu senedin nama yazılı senet durumuna dönüşmesi mümkün değildir. Noter, protesto için ibraz edilen senedin şekli şartlarının Türk Ticaret Kanununa uygun olup olmadığını, sorumluluğuna yol açmaması bakımından araştırmak zorundadır. Bankalar bu incelemeyi titizlikle yapmamakta ve her türlü senedi protesto ettirmek için noterlikleri zorlamaktadırlar. Türk Ticaret Kanununun 647, 654, 776 ncı maddeleri hükümleri dikkate alındığında bir senedin nama yazılı olduğunun anlaşılabilmesi için senedin; Belirli bir kişi adına olması ve onun emrine kaydını hiçbir şekilde içermemesi, Nama yazılı olduğunun açıkça ifade edilmesi halinde, alacaklının adının yanında onun emrine kaydına yer verilmemesi, Belirli bir kişi adına olması ve “emre değildir” ibaresinin açıkça yazılması, Gerekir. Belirtilen sebeplerle; protesto edilmek üzere bankalarca getirilen senetlerde açıkça senedin “nama yazılı” olduğunun belirtilmesinden sonra alacaklının “emrühavalesine” “emrine” ibarelerine yer verilen senetlerin (belirlilik) vasfının bozulması, senedin şeklinin şüpheli, tartışmalı ve iki şekilli bir senet durumuna dönüşmesi nedeniyle protesto için kabul edilmemeleri icap etmektedir. Kambiyo Senetlerinin Protestosuna İlişkin Düzenlemeler ve Açıklamalar başlıklı (26) numaralı Birleştirilmiş Genelgeye konu hakkındaki açıklamalar işlenmiştir. Bilgi edinilmesini ve gereğini rica ederim. Cemal AFACAN                                                                                                          Başkan Yardımcısı Eki: Senet Örneği (GENEL YAZI: 220 ) Ek için tıklayınız. Güncelleme: 13.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2019-220 sayılı genel yazı",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2019-220-sayili-genel-yazi.html",
        "title": "",
        "target": "",
        "type": "internal"
      },
      {
        "text": "2019-220 sayılı genel yazı",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2019-220-sayili-genel-yazi.html",
        "title": "",
        "target": "_top",
        "type": "internal"
      },
      {
        "text": "PROTESTO",
        "href": "protestolar.html",
        "title": "PROTESTO",
        "target": "",
        "type": "internal"
      },
      {
        "text": "BANKA PRO",
        "href": "protesto-banka.html",
        "title": "BANKA PROTESTOSU",
        "target": "",
        "type": "internal"
      },
      {
        "text": "ŞAHIS PRO",
        "href": "protesto-sahis.html",
        "title": "ŞAHIS PROTESTOSU",
        "target": "",
        "type": "internal"
      },
      {
        "text": "ŞARTLARI",
        "href": "protesto-sartlari.html",
        "title": "PROTESTO ŞARTLARI",
        "target": "",
        "type": "internal"
      },
      {
        "text": "MEVZUAT",
        "href": "protesto-mevzuati-dizini.html",
        "title": "PROTESTO MEVZUATI",
        "target": "",
        "type": "internal"
      },
      {
        "text": "26 SAYILI GENELGE",
        "href": "protesto-hak-birlestirilmis-26-sayili-genelge.html",
        "title": "PROTESTO-HAK-BIRLESTIRILMIS-26-SAYILI-GENELGE",
        "target": "",
        "type": "internal"
      },
      {
        "text": "Türk Ticaret Kanununun 647",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "654",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "776 ncı maddeleri",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Ek için tıklayınız.",
        "href": "https://portal.tnb.org.tr/GenelgeGenelYaziEklerDocLib/201911251652202GENELYAZI220EK%C4%B0.pdf",
        "title": "",
        "target": "_blank",
        "type": "external"
      },
      {
        "text": "Güncelleme: 13.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2019-220 sayılı genel yazı"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2019-220 sayılı genel yazı</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Hukuki Danışmanlık – 52347 &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;&nbsp;\" />\n\n   <link rel=\"canonical\" content=\"noterlikrehberi.net/rehber/index.html?2019-220-sayili-genel-yazi.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2019-220-sayili-genel-yazi.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2019-220 sayılı genel yazı\",\n\n   mailsubject: \"Tavsiye: Noterlik Rehberi - 2019-220 sayılı genel yazı &nbsp; &nbsp;PROTESTO&nbsp; &nbsp;BANKA PRO&nbsp; &nbsp;ŞAHIS PRO&nbsp; &nbsp;ŞARTLARI&nbsp; &nbsp;MEVZUAT&nbsp; &nbsp;26 SAYILI GENELGE\",\n\n   sharesubject: \"Noterlik Rehberi - 2019-220 sayılı genel yazı &nbsp; &nbsp;PROTESTO&nbsp; &nbsp;BANKA PRO&nbsp; &nbsp;ŞAHIS PRO&nbsp; &nbsp;ŞARTLARI&nbsp; &nbsp;MEVZUAT&nbsp; &nbsp;26 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2019-220-sayili-genel-yazi\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2019-220-sayili-genel-yazi.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2019-220-sayili-genel-yazi.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2019-220-sayili-genel-yazi.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2019-220-sayili-genel-yazi.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2019-220-sayili-genel-yazi.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2019-220-sayili-genel-yazi.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2019-220 sayılı genel yazı</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2019-220-sayili-genel-yazi.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2019-220 sayılı genel yazı</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"protestolar.html\" class=\"topiclink\" title=\"PROTESTO\">PROTESTO</a>  &nbsp; <a href=\"protesto-banka.html\" class=\"topiclink\" title=\"BANKA PROTESTOSU\">BANKA PRO</a>  &nbsp; <a href=\"protesto-sahis.html\" class=\"topiclink\" title=\"ŞAHIS PROTESTOSU\">ŞAHIS PRO</a>  &nbsp; <a href=\"protesto-sartlari.html\" class=\"topiclink\" title=\"PROTESTO ŞARTLARI\">ŞARTLARI</a>  &nbsp; <a href=\"protesto-mevzuati-dizini.html\" class=\"topiclink\" title=\"PROTESTO MEVZUATI\">MEVZUAT</a>  &nbsp; <a href=\"protesto-hak-birlestirilmis-26-sayili-genelge.html\" class=\"topiclink\" title=\"PROTESTO-HAK-BIRLESTIRILMIS-26-SAYILI-GENELGE\">26 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\">Hukuki Danışmanlık – 52347 &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; </p>\n\n<p class=\"p_Normal\">Ankara, 25.11.2019 </p>\n\n<p class=\"p_Normal\"> Özü: Nama Yazılı ve Emrühavalesine İbarelerini Birlikte İçeren Senetler &nbsp; </p>\n\n<p class=\"p_Normal\">&nbsp;</p>\n\n<p class=\"p_Normal\">&nbsp;</p>\n\n<p class=\"p_Normal\"> &nbsp;</p>\n\n<p class=\"p_Normal\">........................ NOTER ODASI BAŞKANLIĞINA</p>\n\n<p class=\"p_Normal\">........................ NOTERLİĞİNE</p>\n\n<p class=\"p_Normal\"><span style=\"font-weight: bold;\">&nbsp;</span></p>\n\n<p class=\"p_Normal\"><span style=\"font-weight: bold;\">&nbsp;</span></p>\n\n<p class=\"p_Normal\"><span style=\"width:48px;display:inline-block\">&nbsp;</span>Birliğimize ulaşan bilgilerden, bazı noterliklerimize ibraz edilen bir kısım kambiyo senetlerinde; <span style=\"font-style: italic;\">“İşbu </span><span style=\"font-style: italic; font-weight: bold;\">nama yazılı senedim</span><span style=\"font-style: italic;\"> mukabilinde …..tarihinde …………’ya veya </span><span style=\"font-style: italic; font-weight: bold;\">emrühavalesine </span><span style=\"font-style: italic;\">yukarıda yazılı yalnız….. ödeyeceğim….” ş</span>eklinde hem nama yazılı hem de emrühavalesi ibarelerine birlikte yer verildiğinin anlaşıldığı, bu durumun senedin vasfını bozup bozmadığı ve protesto işleminin yapılıp yapılmayacağı yönünde noterlikler arasında tereddütler yaşandığı, bazı noterliklerde protesto işleminin yapıldığı bazı noterliklerde ise senet vasfının bulunmaması nedeniyle protesto işleminin yapılmadığı öğrenilmiştir.</p>\n\n<p class=\"p_Normal\"><span style=\"width:48px;display:inline-block\">&nbsp;</span>Bir Noterimizin sorusu üzerine 4.2.2019 tarihli Yönetim Kurulu toplantısında aynı konu görüşülmüş ve “Yazı ekinde gönderilen örnekte olduğu gibi;<span style=\"font-style: italic;\"> ‘işbu </span><span style=\"font-style: italic; font-weight: bold;\">nama yazılı senedim</span><span style=\"font-style: italic;\"> mukabilinde ….A.Ş. </span><span style=\"font-style: italic; font-weight: bold;\">veya emrühavalesine</span><span style=\"font-style: italic;\"> …. TL ödeyeceğim’ şeklinde yazılarak, senedin hem &nbsp;nama hem de emre yazılı hale getirilmesi mümkün olmayıp, bu halde bononun unsurlarının ortadan kaldırılması nedeniyle protesto isteminin kabul edilmemesi gerektiği” </span>yönünde karar verilmiş olduğu da dikkate alınarak, Yönetim Kurulunun 19.11.2019 tarihli toplantısında konu tekrar görüşülmüş ve aşağıdaki açıklamanın duyurulmasına karar verilmiştir. </p>\n\n<p class=\"p_Normal\"><span style=\"width:48px;display:inline-block\">&nbsp;</span>Bir senedin hem nama yazılı hem de emre yazılı şekilde düzenlenebileceğine dair TTK’ da bir hüküm bulunmadığı gibi, ciro ve devir yönünden bu iki senet şekli farklı hükümlere tabidir.</p>\n\n<p class=\"p_Normal\">&nbsp;</p>\n\n<p class=\"p_Normal\"><span style=\"font-weight: bold;\">Senedin başlangıç kısmına “nama yazılı” senet olduğunun yazılmasından ve bu şekilde bir senet olduğunun açıkça açıklanmasından sonra bu senedi borçlunun emrühavalesine de verildiğinin belirtilmesi senedi, farklı hükümlere tabi iki şekilli, senedin unsurlarıyla bağdaşmayan ve belirliliği bozulan, şüpheli, tartışmalı bir senet durumuna getirir.</span></p>\n\n<p class=\"p_Normal\">&nbsp;</p>\n\n<p class=\"p_Normal\"><span style=\"text-decoration: underline;\">6502 sayılı TKHK' nin 4/5 maddesinde </span>&quot;Tüketicinin yapmış olduğu işlemler nedeniyle kıymetli evrak niteliğinde sadece nama yazılı ve her bir taksit ödemesi için ayrı ayrı olacak şekilde senet düzenlenebilir. Bu fıkra hükümlerine aykırı olarak düzenlenen senetler tüketici yönünden geçersizdir&quot; hükmüne yer verildiğinden, belirtilen senetleri nama yazılı hale getirmek için senedin baş kısmına “İşbu nama yazılı senedim mukabilinde&quot; ibaresi eklenmekte ise de, aynı senet içinde yer verilen &quot;emrühavalesine&quot; ibaresi kaldırılmadığı sürece, <span style=\"font-weight: bold; text-decoration: underline;\">Yargıtay kararlarında da açıklandığı üzere bu senedin nama yazılı senet durumuna dönüşmesi mümkün değildir.</span></p>\n\n<p class=\"p_Normal\"><span style=\"width:48px;display:inline-block\">&nbsp;</span>Noter, protesto için ibraz edilen senedin şekli şartlarının Türk Ticaret Kanununa uygun olup olmadığını, sorumluluğuna yol açmaması bakımından araştırmak zorundadır. Bankalar bu incelemeyi titizlikle yapmamakta ve her türlü senedi protesto ettirmek için noterlikleri zorlamaktadırlar.</p>\n\n<p class=\"p_Normal\">  &nbsp; &nbsp; &nbsp; &nbsp;<a href=\"javascript:void(0);\" onclick=\"return hmshowPopup(event, popid_1275028295, this);\" class=\"popuplink\">Türk Ticaret Kanununun 647</a>, <a href=\"javascript:void(0);\" onclick=\"return hmshowPopup(event, popid_1275028335, this);\" class=\"popuplink\">654</a>, <a href=\"javascript:void(0);\" onclick=\"return hmshowPopup(event, popid_1275030272, this);\" class=\"popuplink\">776 ncı maddeleri</a> hükümleri dikkate alındığında bir senedin nama yazılı olduğunun anlaşılabilmesi için senedin;</p>\n\n<p class=\"p_Normal\"><span style=\"width:48px;display:inline-block\">&nbsp;</span>Belirli bir kişi adına olması ve onun emrine kaydını hiçbir şekilde içermemesi,</p>\n\n<p class=\"p_Normal\"><span style=\"width:48px;display:inline-block\">&nbsp;</span><span style=\"text-decoration: underline;\">Nama yazılı olduğunun açıkça ifade edilmesi halinde, alacaklının adının yanında onun emrine kaydına yer verilmemesi,</span></p>\n\n<p class=\"p_Normal\"><span style=\"width:48px;display:inline-block\">&nbsp;</span>Belirli bir kişi adına olması ve “emre değildir” ibaresinin açıkça yazılması,</p>\n\n<p class=\"p_Normal\"><span style=\"width:48px;display:inline-block\">&nbsp;</span>Gerekir.</p>\n\n<p class=\"p_Normal\"><span style=\"width:48px;display:inline-block\">&nbsp;</span>Belirtilen sebeplerle; protesto edilmek üzere bankalarca getirilen senetlerde açıkça senedin “nama yazılı” olduğunun belirtilmesinden sonra alacaklının “emrühavalesine” “emrine” ibarelerine yer verilen senetlerin (belirlilik) vasfının bozulması, senedin şeklinin şüpheli, tartışmalı ve iki şekilli bir senet durumuna dönüşmesi nedeniyle protesto için kabul edilmemeleri icap etmektedir.</p>\n\n<p class=\"p_Normal\"><span style=\"width:48px;display:inline-block\">&nbsp;</span>Kambiyo Senetlerinin Protestosuna İlişkin Düzenlemeler ve Açıklamalar başlıklı (26) numaralı Birleştirilmiş Genelgeye konu hakkındaki açıklamalar işlenmiştir.</p>\n\n<p class=\"p_Normal\"> &nbsp; &nbsp; &nbsp; &nbsp; &nbsp; &nbsp;Bilgi edinilmesini ve gereğini rica ederim.</p>\n\n<p class=\"p_Normal\">&nbsp;</p>\n\n<p class=\"p_Normal\">&nbsp;</p>\n\n<p class=\"p_Normal\">&nbsp;</p>\n\n<p class=\"p_Normal\">&nbsp;</p>\n\n<p class=\"p_Normal\"><span style=\"font-weight: bold;\">Cemal AFACAN &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Başkan Yardımcısı</span></p>\n\n<p class=\"p_Normal\">&nbsp;</p>\n\n<p class=\"p_Normal\">&nbsp;</p>\n\n<p class=\"p_Normal\">&nbsp;</p>\n\n<p class=\"p_Normal\"><span style=\"font-weight: bold;\">Eki:</span> Senet Örneği</p>\n\n<p class=\"p_Normal\">&nbsp;</p>\n\n<p class=\"p_Normal\">&nbsp;</p>\n\n<p class=\"p_Normal\"><span style=\"font-weight: bold;\">(GENEL YAZI: 220 )</span></p>\n\n<p class=\"p_Normal\"><span style=\"font-weight: bold;\">&nbsp;</span></p>\n\n<p class=\"p_Normal\"><span style=\"font-weight: bold;\">&nbsp;</span></p>\n\n<p><span style=\"font-size: 13px; color: #000000;\">&nbsp;</span></p>\n\n<p><span style=\"font-weight: bold;\"><a href=\"https://portal.tnb.org.tr/GenelgeGenelYaziEklerDocLib/201911251652202GENELYAZI220EK%C4%B0.pdf\" target=\"_blank\" onclick=\"return HMTrackTopiclink(this);\" class=\"weblink\">Ek için tıklayınız.</a></span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2019-220-sayili-genel-yazi.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 13.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:24.382014"
}