{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2020-1-sayili-genelge.html",
    "title": "2020-1 sayılı genelge",
    "description": "Mali Danışmanlık – 14-3939 Ankara, 23.01.2020 Özü: 6750 Sayılı Kanuna Göre Kredi Kuruluşlarının Taraf Olduğu Taşınır Rehni Sözleşmelerinde İstisna Hakkında    ................",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2020-1 sayılı genelge Email Gönder 2020-1 sayılı genelge << Fihrist-Ana sayfa >> 2020-1 sayılı genelge REHİN SÖZ.    33 SAYILI GENELGE    39 SAYILI GENELGE    GENELGE VE GENEL YAZILAR    MEVZUAT Mali Danışmanlık – 14-3939 Ankara, 23.01.2020 Özü: 6750 Sayılı Kanuna Göre Kredi Kuruluşlarının Taraf Olduğu Taşınır Rehni Sözleşmelerinde İstisna Hakkında .......................NOTER ODASI BAŞKANLIĞINA .......................NOTERLİĞİNE GENELGE ( 1 ) Noterliklerimizden Birliğimize intikal eden müracaatlarda, kredi sözleşmelerinin teminatını teşkil etmek amacıyla düzenlenecek olan taşınır rehin sözleşmelerinde, 2007/39 sayılı Birliğimiz Genelgesine dayanak olan 18 sıra numaralı Damga Vergisi Sirküleri ile kredi teminatlarında damga vergisi ve harç istisnasının tatbiki için teminata ve dolayısı ile rehne dair işlemlerin muhtevasından münhasıran krediden kaynaklanan borçlara ilişkin olduğunun anlaşılması şartı getirildiğinden bahisle, Bu prensibin, 6750 sayılı Kanun kapsamında kredi kuruluşları ile kredi borçluları arasında düzenlenen taşınır rehni sözleşmelerinde de cari olup olmadığı konusunda tereddütler bulunduğu ifade edilerek, 6750 sayılı Kanun kapsamındaki rehin sözleşmelerinde rehnin, kredinin yanı sıra diğer başkaca borçlar sebebiyle de düzenlenmiş olması durumunda da bu kağıt ve işlemlere istisna uygulanıp uygulanmayacağı, konusundaki sorular Gelir İdaresi Başkanlığına intikal ettirilerek görüş talep edilmiştir. Gelir İdaresi Başkanlığından alınan ve Yönetim Kurulumuzun 13.01.2020 tarihli toplantısında görüşülen 17.12.2019 günlü ve 176501 sayılı cevabi yazıda, “İlgi (c)'de kayıtlı yazınızın incelenmesinden, Birliğinize yazılan ilgi (b)'de kayıtlı yazımızın tekrar değerlendirilmesi ve kredi kuruluşları dışında kalan diğer işlem tarafları arasında düzenlenen taşınır rehni sözleşmeleri ile kredi kuruluşları ve kredi borçluları arasında düzenlenen taşınır rehni sözleşmelerine de 6750 sayılı Ticari İşlerde Taşınır Rehni Kanununun 19 uncu maddesi kapsamında damga vergisi, harç ve değerli kağıt bedeli istisnasının uygulanıp uygulanmayacağı hakkında Başkanlığımız görüşünün talep edildiği anlaşılmıştır. İlgi (b)'de kayıtlı görüşümüzde değiştirilecek bir husus bulunmamakla birlikte ilave olarak aşağıdaki açıklamaların yapılmasına gerek duyulmuştur. 488 sayılı Damga Vergisi Kanununun 9 uncu maddesinde, bu Kanuna ekli (2) sayılı tabloda yazılı kağıtların damga vergisinden istisna olduğu hükmüne yer verilmiş olup, damga vergisinden istisna edilen kağıtların sayıldığı (2) sayılı tablonun \"IV-Ticari ve medeni işlerle ilgili kağıtlar\" bölümünün 6728 sayılı Kanunla değişik (23) numaralı fıkrasında, bankalar, yurt dışı kredi kuruluşları ve uluslararası kurumlarca kullandırılacak kredilere, bunların teminatlarına, geri ödenmelerine, devrine ve krediden doğan alacakların temlikine ilişkin kâğıtlar ile bu kâğıtlar üzerine konulacak şerhlerin (kredilerin kullanımları hariç) damga vergisinden istisna edileceği hükme bağlanmıştır. Diğer taraftan, 6750 sayılı Kanunun \"Tanımlar\" başlıklı 2 nci maddesinin (1) numaralı fıkrasının (e) bendinde, kredi kuruluşunun, 19/10/2005 tarihli ve 5411 sayılı Bankacılık Kanunu uyarınca faaliyet gösteren bankalar ve fınansal kuruşlar, 21/11/2012 tarihli ve 6361 sayılı Finansal Kiralama, Faktoring ve Finansman Şirketleri Kanunu uyarınca faaliyet gösteren finansal kuruluşlar ile kredi ve kefalet sağlayan kamu veya özel kurum ve kuruluşlarını, (i) bendinde, rehin sözleşmesinin, rehin hakkını tesis etmek amacıyla rehin veren ile alacaklı arasında imzalanan sözleşmeyi ifade edeceği; \"Rehinde taraflar başlıklı 3 üncü maddesinin (1) numaralı fıkrasının (a) bendinde, rehin sözleşmesinin, kredi kuruluşları ile tacir, esnaf, çiftçi, üretici örgütü, serbest meslek erbabı gerçek ve tüzel kişiler arasında; (b) bendinde ise tacir ve/veya esnaflar arasında yapılacağı hükümleri yer almaktadır. Buna göre, kredi kuruluşları ile tacir, esnaf, çiftçi, üretici örgütü, serbest meslek erbabı gerçek ve tüzel kişiler arasında düzenlenecek taşınır rehni sözleşmelerine ve tacir ve/veya esnaflar arasında düzenlenecek taşınır rehni sözleşmelerine, 6750 sayılı Kanunda sayılan şartlar dahilinde, 488 sayılı Kanuna ekli (2) sayılı tablonun IV/23 numaralı fıkrası ile ilişkilendirmeksizin, damga vergisi ve harç istisnasının uygulanması gerekmektedir. Söz konusu hüküm çerçevesinde halen tereddüt bulunması halinde, ilgi (c)'de kayıtlı yazınızda bahsi geçen, kredi kuruluşları dışında kalan diğer işlem tarafları arasında düzenlenen taşınır rehni sözleşmeleri ile kredi kuruluşları ve kredi borçluları arasında düzenlenen taşınır rehni sözleşmelerine ilişkin somut olaya ilişkin kağıt örneklerinin gönderilmesi halinde değerlendirme yapılması mümkün bulunmaktadır. Öte yandan, değerli kağıtlar Başkanlığımız görev alanına girmemekte olup bu konuda Muhasebat Genel Müdürlüğüne başvurmanız gerekmektedir.” denilmektedir. Gelir İdaresi Başkanlığı görüşüne göre aşağıdaki prensiplerin dikkate alınması gerekmektedir. 1- Bankalar, özel finans kurumları, tüketici finansman şirketi ve benzerlerinin rehin alacaklısı sıfatı ile taraf olduğu taşınır rehni sözleşmelerinde istisna 1.a) 6750 sayılı Kanun kapsamında düzenlenen (TARES) taşınır rehni sözleşmelerinde, rehin alan tarafın kredi kuruluşu (Banka, özel finans kurumları, tüketici finansman şirketi, vb) olması halinde, rehin sözleşmesine 6750 sayılı Kanunda yer alan istisnanın tatbikinde, kredilerle ilgili teminatlara dair 2007/39 sayılı Genelgemiz esaslarının tatbikinin gerekmediği anlaşılmaktadır. Bu duruma göre bankalar ve diğer kredi kuruluşlarının alacaklı sıfatı ile taraf oldukları taşınır rehni sözleşmelerinde kredi borcunun yanı sıra diğer genel mahiyetli borç ifadelerinin bulunması hali 6750 sayılı Kanunda öngörülen damga vergisi, harç ve değerli kağıt bedeli istisnasının uygulanmasına engel teşkil etmeyecektir. 1.b) Bankalar, özel finans kurumları ve tüketici finansman şirketlerinin alacaklı sıfatı ile taraf olduğu ve fakat 6750 sayılı Kanun kapsamında yer almayan krediye dair (rehin, temlik vb) teminat işlemlerinde istisna uygulamasında 2007/39 sayılı Genelgemiz esaslarına göre hareket edileceği muhakkaktır.Bu çerçevede, kredilerle ilgili araç rehinleri, temliknameler ve diğer teminata ilişkin kağıt ve işlemlerin muhtevasından münhasıran krediden kaynaklanan borçlara ilişkin olması ve başkaca borçlara teminat teşkil etmediğinin görülmesi kaydıyla damga vergisi ve harç istisnası uygulanacaktır. 2-Tacir veya esnafın rehin alacaklı ve/veya borçlusu sıfatı ile taraf olduğu taşınır rehni sözleşmelerinde istisna 6750 sayılı Kanun ve ilgili yönetmelik hükümlerine göre; a)Rehin alacaklısı sıfatı ile tacir veya esnafın b)Rehin borçlusu sıfatı ile tacir, esnaf, çiftçi, üretici örgütü ve serbest meslek erbabının, İşlem taraflarını teşkil ettiği taşınır rehni sözleşmeleri yönünden herhangi bir kayıt ve şarta bağlı olmaksızın damga vergisi, harç ve değerli kağıt bedeli tahsil edilmeksizin işlemlerin gerçekleştirilmesi gerektiği tabiidir. 3- Taşınır rehni sözleşmelerinde borç ikrarı da bulunması halinde istisna Taşınır rehni sözleşmelerinde, 6750 sayılı Kanun ile ilgili yönetmelikte belirtildiği üzere borç ikrarının da yer alması halinde bu işleme damga vergisi, harç ve değerli kağıt bedeli istisnasının borç ikrarı yönünden de tatbik edilip edilmeyeceği hususundaki sorumuza Gelir idaresi Başkanlığından alınan 19.09.2017 tarihli ve 112561 sayılı yazıda, “6750 sayılı Kanunun 4 üncü maddesinde, borcun miktarının rehin sözleşmesinde yer almasının zorunlu olduğunun hükme bağlandığı dikkate alındığında, borç miktarını içeren rehin sözleşmesine söz konusu istisnanın uygulanması gerekmektedir.”şeklinde görüş bildirilmiştir. Buna göre, hem borç miktarını içeren, hem de bu borca dair rehin işlemini ihtiva eden rehin sözleşmesi ile ilgili işlem ve kağıtlara damga vergisi, harç ve değerli kağıt bedeli istisnası uygulanmasına yasal bir engel bulunmamaktadır. Bilgilerinizi rica ederim. Dursun CİN Başkan Güncelleme: 23.10.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2020-1 sayılı genelge",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2020-1-sayili-genelge.html",
        "title": "",
        "target": "",
        "type": "internal"
      },
      {
        "text": "2020-1 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2020-1-sayili-genelge.html",
        "title": "",
        "target": "_top",
        "type": "internal"
      },
      {
        "text": "REHİN SÖZ.",
        "href": "rehin-sozlesmeleri-dizini.html",
        "title": "REHİN SÖZLEŞMELERİ DİZİNİ",
        "target": "",
        "type": "internal"
      },
      {
        "text": "33 SAYILI GENELGE",
        "href": "rehin-sozlesmeleri-hak-birlestirilmis-33-sayili-genelge.html",
        "title": "REHİN SÖZLEŞMELERİ HAK.BİRLEŞTİRİLMİŞ 33 SAYILI GENELGE",
        "target": "",
        "type": "internal"
      },
      {
        "text": "39 SAYILI GENELGE",
        "href": "arac-devir-kiralama-rehin-islemleri-hak-birlestirilmis-39-sayili-genelge.html#arakralamaverehnlemler",
        "title": "TESCİL EDİLMİŞ ARAÇLARIN HER TÜRLÜ DEVİRLERİ İLE KİRALAMA VE REHİN İŞLEMLERİ HAK.BİRLEŞTİRİLMİŞ 39 SAYILI GENELGE",
        "target": "",
        "type": "internal"
      },
      {
        "text": "GENELGE VE GENEL YAZILAR",
        "href": "rehin-sozlesmeleri-genelgeler-genelyazilar.html",
        "title": "REHİN SÖZLEŞMELERİ - GENELGE VE GENEL YAZILAR",
        "target": "",
        "type": "internal"
      },
      {
        "text": "MEVZUAT",
        "href": "mevzuat-rehin-sozlesmeleri.html",
        "title": "MEVZUAT - REHİN SÖZLEŞMELERİ",
        "target": "",
        "type": "internal"
      },
      {
        "text": "2007/39 sayılı Birliğimiz Genelgesi",
        "href": "2007-39-sayili-genelge.html",
        "title": "",
        "target": "",
        "type": "internal"
      },
      {
        "text": "18 sıra numaralı Damga Vergisi Sirküleri",
        "href": "damga-vergisi-kanunu-sirkuleri-18-2007-2.html",
        "title": "",
        "target": "",
        "type": "internal"
      },
      {
        "text": "6750 sayılı Kanun",
        "href": "ticari-islemlerde-tasinir-rehni-kanunu.html",
        "title": "",
        "target": "",
        "type": "internal"
      },
      {
        "text": "6750 sayılı Kanun",
        "href": "ticari-islemlerde-tasinir-rehni-kanunu.html",
        "title": "",
        "target": "",
        "type": "internal"
      },
      {
        "text": "6750 sayılı Ticari İşlerde Taşınır Rehni Kanununun",
        "href": "ticari-islemlerde-tasinir-rehni-kanunu.html#19",
        "title": "",
        "target": "",
        "type": "internal"
      },
      {
        "text": "488 sayılı Damga Vergisi Kanununun 9 uncu maddesinde",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "6750 sayılı Kanunun \"Tanımlar\" başlıklı 2 nci maddesinin (1) numaralı fıkrasının (e) bendinde,",
        "href": "ticari-islemlerde-tasinir-rehni-kanunu.html#2",
        "title": "",
        "target": "",
        "type": "internal"
      },
      {
        "text": "6750 sayılı Kanunda",
        "href": "ticari-islemlerde-tasinir-rehni-kanunu.html",
        "title": "",
        "target": "",
        "type": "internal"
      },
      {
        "text": "6750 sayılı Kanun",
        "href": "ticari-islemlerde-tasinir-rehni-kanunu.html",
        "title": "",
        "target": "",
        "type": "internal"
      },
      {
        "text": "2007/39 sayılı Genelgemiz",
        "href": "2007-39-sayili-genelge.html",
        "title": "",
        "target": "",
        "type": "internal"
      },
      {
        "text": "6750 sayılı Kanunda",
        "href": "ticari-islemlerde-tasinir-rehni-kanunu.html",
        "title": "",
        "target": "",
        "type": "internal"
      },
      {
        "text": "6750 sayılı Kanun",
        "href": "ticari-islemlerde-tasinir-rehni-kanunu.html",
        "title": "",
        "target": "",
        "type": "internal"
      },
      {
        "text": "2007/39 sayılı Genelgemiz",
        "href": "2007-39-sayili-genelge.html",
        "title": "",
        "target": "",
        "type": "internal"
      },
      {
        "text": "6750 sayılı Kanun",
        "href": "ticari-islemlerde-tasinir-rehni-kanunu.html",
        "title": "",
        "target": "",
        "type": "internal"
      },
      {
        "text": "6750 sayılı Kanun",
        "href": "ticari-islemlerde-tasinir-rehni-kanunu.html",
        "title": "",
        "target": "",
        "type": "internal"
      },
      {
        "text": "6750 sayılı Kanunun",
        "href": "ticari-islemlerde-tasinir-rehni-kanunu.html#4",
        "title": "",
        "target": "",
        "type": "internal"
      },
      {
        "text": "Güncelleme: 23.10.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2020-1 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2020-1 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Mali Danışmanlık – 14-3939 Ankara, 23.01.2020 Özü: 6750 Sayılı Kanuna Göre Kredi Kuruluşlarının Taraf Olduğu Taşınır Rehni Sözleşmelerinde İstisna Hakkında &nbsp; &nbsp;................\" />\n\n   <link rel=\"canonical\" content=\"noterlikrehberi.net/rehber/index.html?2020-1-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2020-1-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2020-1 sayılı genelge\",\n\n   mailsubject: \"Tavsiye: Noterlik Rehberi - 2020-1 sayılı genelge &nbsp; &nbsp;REHİN SÖZ.&nbsp; &nbsp;33 SAYILI GENELGE&nbsp; &nbsp;39 SAYILI GENELGE&nbsp; &nbsp;GENELGE VE GENEL YAZILAR&nbsp; &nbsp;MEVZUAT\",\n\n   sharesubject: \"Noterlik Rehberi - 2020-1 sayılı genelge &nbsp; &nbsp;REHİN SÖZ.&nbsp; &nbsp;33 SAYILI GENELGE&nbsp; &nbsp;39 SAYILI GENELGE&nbsp; &nbsp;GENELGE VE GENEL YAZILAR&nbsp; &nbsp;MEVZUAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2020-1-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2020-1-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2020-1-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2020-1-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2020-1-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2020-1-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2020-1-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2020-1 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2020-1-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2020-1 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"rehin-sozlesmeleri-dizini.html\" class=\"topiclink\" title=\"REHİN SÖZLEŞMELERİ DİZİNİ\">REHİN SÖZ.</a>  &nbsp; <a href=\"rehin-sozlesmeleri-hak-birlestirilmis-33-sayili-genelge.html\" class=\"topiclink\" title=\"REHİN SÖZLEŞMELERİ HAK.BİRLEŞTİRİLMİŞ 33 SAYILI GENELGE\">33 SAYILI GENELGE</a>  &nbsp; <a href=\"arac-devir-kiralama-rehin-islemleri-hak-birlestirilmis-39-sayili-genelge.html#arakralamaverehnlemler\" class=\"topiclink\" title=\"TESCİL EDİLMİŞ ARAÇLARIN HER TÜRLÜ DEVİRLERİ İLE KİRALAMA VE REHİN İŞLEMLERİ HAK.BİRLEŞTİRİLMİŞ 39 SAYILI GENELGE\">39 SAYILI GENELGE</a>  &nbsp; <a href=\"rehin-sozlesmeleri-genelgeler-genelyazilar.html\" class=\"topiclink\" title=\"REHİN SÖZLEŞMELERİ - GENELGE VE GENEL YAZILAR\">GENELGE VE GENEL YAZILAR</a>  &nbsp; <a href=\"mevzuat-rehin-sozlesmeleri.html\" class=\"topiclink\" title=\"MEVZUAT - REHİN SÖZLEŞMELERİ\">MEVZUAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Mali Danışmanlık – 14-3939</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ankara, 23.01.2020</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Özü: 6750 Sayılı Kanuna Göre Kredi Kuruluşlarının Taraf Olduğu Taşınır Rehni Sözleşmelerinde İstisna Hakkında</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">.......................NOTER ODASI BAŞKANLIĞINA</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">.......................NOTERLİĞİNE</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"text-align: center; page-break-inside: avoid; page-break-after: avoid;\"><span class=\"f_Arial12\" style=\"font-weight: bold;\">GENELGE ( 1 )</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Noterliklerimizden Birliğimize intikal eden müracaatlarda, kredi sözleşmelerinin teminatını teşkil etmek amacıyla düzenlenecek olan taşınır rehin sözleşmelerinde, <a href=\"2007-39-sayili-genelge.html\" class=\"topiclink\">2007/39 sayılı Birliğimiz Genelgesi</a>ne dayanak olan <a href=\"damga-vergisi-kanunu-sirkuleri-18-2007-2.html\" class=\"topiclink\">18 sıra numaralı Damga Vergisi Sirküleri</a> ile kredi teminatlarında damga vergisi ve harç istisnasının tatbiki için teminata ve dolayısı ile rehne dair işlemlerin muhtevasından münhasıran krediden kaynaklanan borçlara ilişkin olduğunun anlaşılması şartı getirildiğinden bahisle,</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu prensibin, <a href=\"ticari-islemlerde-tasinir-rehni-kanunu.html\" class=\"topiclink\">6750 sayılı Kanun</a> kapsamında kredi kuruluşları ile kredi borçluları arasında düzenlenen taşınır rehni sözleşmelerinde de cari olup olmadığı konusunda tereddütler bulunduğu ifade edilerek,</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"><a href=\"ticari-islemlerde-tasinir-rehni-kanunu.html\" class=\"topiclink\">6750 sayılı Kanun</a> kapsamındaki rehin sözleşmelerinde rehnin, kredinin yanı sıra diğer başkaca borçlar sebebiyle de düzenlenmiş olması durumunda da bu kağıt ve işlemlere istisna uygulanıp uygulanmayacağı,</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">konusundaki sorular Gelir İdaresi Başkanlığına intikal ettirilerek görüş talep edilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Gelir İdaresi Başkanlığından alınan ve Yönetim Kurulumuzun 13.01.2020 tarihli toplantısında görüşülen 17.12.2019 günlü ve 176501 sayılı cevabi yazıda,</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“İlgi (c)'de kayıtlı yazınızın incelenmesinden, Birliğinize yazılan ilgi (b)'de kayıtlı yazımızın tekrar değerlendirilmesi ve kredi kuruluşları dışında kalan diğer işlem tarafları arasında düzenlenen taşınır rehni sözleşmeleri ile kredi kuruluşları ve kredi borçluları arasında düzenlenen taşınır rehni sözleşmelerine de <a href=\"ticari-islemlerde-tasinir-rehni-kanunu.html#19\" class=\"topiclink\">6750 sayılı Ticari İşlerde Taşınır Rehni Kanununun</a> 19 uncu maddesi kapsamında damga vergisi, harç ve değerli kağıt bedeli istisnasının uygulanıp uygulanmayacağı hakkında Başkanlığımız görüşünün talep edildiği anlaşılmıştır.</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi (b)'de kayıtlı görüşümüzde değiştirilecek bir husus bulunmamakla birlikte ilave olarak aşağıdaki açıklamaların yapılmasına gerek duyulmuştur.</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"><a href=\"javascript:void(0);\" onclick=\"return hmshowPopup(event, popid_1216844227X, this);\" class=\"popuplink\">488 sayılı Damga Vergisi Kanununun 9 uncu maddesinde</a>, bu Kanuna ekli (2) sayılı tabloda yazılı kağıtların damga vergisinden istisna olduğu hükmüne yer verilmiş olup, damga vergisinden istisna edilen kağıtların sayıldığı (2) sayılı tablonun &quot;IV-Ticari ve medeni işlerle ilgili kağıtlar&quot; bölümünün 6728 sayılı Kanunla değişik (23) numaralı fıkrasında, bankalar, yurt dışı kredi kuruluşları ve uluslararası kurumlarca kullandırılacak kredilere, bunların teminatlarına, geri ödenmelerine, devrine ve krediden doğan alacakların temlikine ilişkin kâğıtlar ile bu kâğıtlar üzerine konulacak şerhlerin (kredilerin kullanımları hariç) damga vergisinden istisna edileceği hükme bağlanmıştır. </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Diğer taraftan, <a href=\"ticari-islemlerde-tasinir-rehni-kanunu.html#2\" class=\"topiclink\">6750 sayılı Kanunun &quot;Tanımlar&quot; başlıklı 2 nci maddesinin (1) numaralı fıkrasının (e) bendinde,</a> kredi kuruluşunun, 19/10/2005 tarihli ve 5411 sayılı Bankacılık Kanunu uyarınca faaliyet gösteren bankalar ve fınansal kuruşlar, 21/11/2012 tarihli ve 6361 sayılı Finansal Kiralama, Faktoring ve Finansman Şirketleri Kanunu uyarınca faaliyet gösteren finansal kuruluşlar ile kredi ve kefalet sağlayan kamu veya özel kurum ve kuruluşlarını, (i) bendinde, rehin sözleşmesinin, rehin hakkını tesis etmek amacıyla rehin veren ile alacaklı arasında imzalanan sözleşmeyi ifade edeceği; &quot;Rehinde taraflar başlıklı 3 üncü maddesinin (1) numaralı fıkrasının (a) bendinde, rehin sözleşmesinin, kredi kuruluşları ile tacir, esnaf, çiftçi, üretici örgütü, serbest meslek erbabı gerçek ve tüzel kişiler arasında; (b) bendinde ise tacir ve/veya esnaflar arasında yapılacağı hükümleri yer almaktadır.</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Buna göre, kredi kuruluşları ile tacir, esnaf, çiftçi, üretici örgütü, serbest meslek erbabı gerçek ve tüzel kişiler arasında düzenlenecek taşınır rehni sözleşmelerine ve tacir ve/veya esnaflar arasında düzenlenecek taşınır rehni sözleşmelerine, <a href=\"ticari-islemlerde-tasinir-rehni-kanunu.html\" class=\"topiclink\">6750 sayılı Kanunda</a> sayılan şartlar dahilinde, 488 sayılı Kanuna ekli (2) sayılı tablonun IV/23 numaralı fıkrası ile ilişkilendirmeksizin, damga vergisi ve harç istisnasının uygulanması gerekmektedir.</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Söz konusu hüküm çerçevesinde halen tereddüt bulunması halinde, ilgi (c)'de kayıtlı yazınızda bahsi geçen, kredi kuruluşları dışında kalan diğer işlem tarafları arasında düzenlenen taşınır rehni sözleşmeleri ile kredi kuruluşları ve kredi borçluları arasında düzenlenen taşınır rehni sözleşmelerine ilişkin somut olaya ilişkin kağıt örneklerinin gönderilmesi halinde değerlendirme yapılması mümkün bulunmaktadır.</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Öte yandan, değerli kağıtlar Başkanlığımız görev alanına girmemekte olup bu konuda Muhasebat Genel Müdürlüğüne başvurmanız gerekmektedir.” denilmektedir.</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Gelir İdaresi Başkanlığı görüşüne göre aşağıdaki prensiplerin dikkate alınması gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1- Bankalar, özel finans kurumları, tüketici finansman şirketi ve benzerlerinin rehin alacaklısı sıfatı ile taraf olduğu taşınır rehni sözleşmelerinde istisna</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"text-indent: 0; page-break-inside: avoid; page-break-after: avoid; padding-left: 20px; margin-left: 0;\"><span class=\"f_Arial12\" style=\"display:inline-block;width:20px;margin-left:-20px\">1.</span><span class=\"f_Arial12\">a) <a href=\"ticari-islemlerde-tasinir-rehni-kanunu.html\" class=\"topiclink\">6750 sayılı Kanun</a> kapsamında düzenlenen (TARES) taşınır rehni sözleşmelerinde, rehin alan tarafın kredi kuruluşu (Banka, özel finans kurumları, tüketici finansman şirketi, vb) olması halinde, rehin sözleşmesine 6750 sayılı Kanunda yer alan istisnanın tatbikinde, kredilerle ilgili teminatlara dair <a href=\"2007-39-sayili-genelge.html\" class=\"topiclink\">2007/39 sayılı Genelgemiz</a> esaslarının tatbikinin gerekmediği anlaşılmaktadır.</span></p><p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu duruma göre bankalar ve diğer kredi kuruluşlarının alacaklı sıfatı ile taraf oldukları taşınır rehni sözleşmelerinde kredi borcunun yanı sıra diğer genel mahiyetli borç ifadelerinin bulunması hali <a href=\"ticari-islemlerde-tasinir-rehni-kanunu.html\" class=\"topiclink\">6750 sayılı Kanunda</a> öngörülen damga vergisi, harç ve değerli kağıt bedeli istisnasının uygulanmasına engel teşkil etmeyecektir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"text-indent: 0; page-break-inside: avoid; page-break-after: avoid; padding-left: 20px; margin-left: 0;\"><span class=\"f_Arial12\" style=\"display:inline-block;width:20px;margin-left:-20px\">1.</span><span class=\"f_Arial12\">b) Bankalar, özel finans kurumları ve tüketici finansman şirketlerinin alacaklı sıfatı ile taraf olduğu ve fakat <a href=\"ticari-islemlerde-tasinir-rehni-kanunu.html\" class=\"topiclink\">6750 sayılı Kanun</a> kapsamında yer almayan krediye dair (rehin, temlik vb) teminat işlemlerinde istisna uygulamasında <a href=\"2007-39-sayili-genelge.html\" class=\"topiclink\">2007/39 sayılı Genelgemiz</a> esaslarına göre hareket edileceği muhakkaktır.</span></p><p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu çerçevede, </span><span class=\"f_Arial12\" style=\"font-weight: bold;\">kredilerle ilgili araç rehinleri, temliknameler ve diğer teminata ilişkin kağıt ve işlemlerin muhtevasından münhasıran krediden kaynaklanan borçlara ilişkin olması ve başkaca borçlara teminat teşkil etmediğinin görülmesi kaydıyla damga vergisi ve harç istisnası uygulanacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2-Tacir veya esnafın rehin alacaklı ve/veya borçlusu sıfatı ile taraf olduğu taşınır rehni sözleşmelerinde istisna</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"><a href=\"ticari-islemlerde-tasinir-rehni-kanunu.html\" class=\"topiclink\">6750 sayılı Kanun</a> ve ilgili yönetmelik hükümlerine göre;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">a)Rehin alacaklısı sıfatı ile tacir veya esnafın</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">b)Rehin borçlusu sıfatı ile tacir, esnaf, çiftçi, üretici örgütü ve serbest meslek erbabının,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İşlem taraflarını teşkil ettiği taşınır rehni sözleşmeleri yönünden herhangi bir kayıt ve şarta bağlı olmaksızın damga vergisi, harç ve değerli kağıt bedeli tahsil edilmeksizin işlemlerin gerçekleştirilmesi gerektiği tabiidir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">3- Taşınır rehni sözleşmelerinde borç ikrarı da bulunması halinde istisna</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Taşınır rehni sözleşmelerinde, <a href=\"ticari-islemlerde-tasinir-rehni-kanunu.html\" class=\"topiclink\">6750 sayılı Kanun</a> ile ilgili yönetmelikte belirtildiği üzere borç ikrarının da yer alması halinde bu işleme damga vergisi, harç ve değerli kağıt bedeli istisnasının borç ikrarı yönünden de tatbik edilip edilmeyeceği hususundaki sorumuza Gelir idaresi Başkanlığından alınan 19.09.2017 tarihli ve 112561 sayılı yazıda,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“<a href=\"ticari-islemlerde-tasinir-rehni-kanunu.html#4\" class=\"topiclink\">6750 sayılı Kanunun</a> 4 üncü maddesinde, borcun miktarının rehin sözleşmesinde yer almasının zorunlu olduğunun hükme bağlandığı dikkate alındığında, borç miktarını içeren rehin sözleşmesine söz konusu istisnanın uygulanması gerekmektedir.”şeklinde görüş bildirilmiştir.</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Buna göre, </span><span class=\"f_Arial12\" style=\"font-weight: bold;\">hem borç miktarını içeren, hem de bu borca dair rehin işlemini ihtiva eden rehin sözleşmesi ile ilgili işlem ve kağıtlara damga vergisi, harç ve değerli kağıt bedeli istisnası uygulanmasına yasal bir engel bulunmamaktadır. </span><span class=\"f_Arial12\">Bilgilerinizi rica ederim.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Dursun CİN &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2020-1-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 23.10.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:26.372912"
}