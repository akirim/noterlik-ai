{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2020-2-sayili-genelge.html",
    "title": "2020-2 sayılı genelge",
    "description": "Mali Danışmanlık -49-10977  Ankara- 03/03/2020 Özü: 6306 sayılı Kanun kapsamında inşa edilen bağımsız bölümlerin satış vaadi ve mukavele devri hk.",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2020-2 sayılı genelge Email Gönder 2020-2 sayılı genelge << Fihrist-Ana sayfa >> 2020-2 sayılı genelge 6306 S. KANUN 6306 S. KANUN UYG. YÖNET   6306 S.KAN UYGULA.   GENELGE VE GENEL YAZILAR   VEZNE Mali Danışmanlık -49-10977 Ankara- 03/03/2020 Özü: 6306 sayılı Kanun kapsamında inşa edilen bağımsız bölümlerin satış vaadi ve mukavele devri hk. .....................NOTER ODASI BAŞKANLIĞINA ........................NOTERLİĞİNE GENELGE (  2  ) İlgi: a) 27.11.2016 tarih ve Mali Danışmanlık-269-20273 (2016/30) sayılı Genelgemiz. b) 27.09.2018 tarih ve Mali Danışmanlık-181-26276 (2018/18) sayılı Genelgemiz. c) 28.12.2018 tarih ve Mali Danışmanlık-259-36510 (2018/188) sayılı Genel Yazımız. Gelir İdaresi Başkanlığının 6306 sayılı Kanun uygulaması yönünden Birliğimize hitaben düzenlemiş olduğu 24.10.2016 tarih ve 108389 sayılı görüşüne istinaden yayımlanmış olan ilgi (a)’da kayıtlı Genelgemizin, 2 nci maddesinde, “Kanun kapsamında dönüşüme tabi tutulduktan sonra inşa edilen konutların hak sahibi malik dışındaki kişilere satışı nedeniyle yapılacak işlemler ile düzenlenecek kâğıtlara damga vergisi ve harç istisnası uygulanması mümkün bulunmamaktadır. Dolayısı ile riskli yapı şerhi bulunan yapıların Kanun kapsamında dönüşüme tabi tutulduktan sonra, üçüncü kişilere yapılacak satış işlemine ilişkin olarak üçüncü kişilere hak sahibi malikler veya müteahhitler arasında düzenlenen ön ödemeli konut satış sözleşmelerine veya gayrimenkul satış vaadi sözleşmelerine 6306 sayılı Kanun kapsamında damga vergisi ve harç istisnası uygulanması mümkün değildir.” 3 üncü maddesinde, “6306 sayılı Kanun kapsamında yer alan hak sahibi maliklerle yapılacak işlemlere istisna öngörüldüğünden, hak sahiplerinin taraf olmadığı işlemlerin kanun kapsamında değerlendirilmesi mümkün olmadığından, yıkım ve inşaat işini yürütmekte olan müteahhidin sözleşme ile yükümlendiği işi ve mukaveleyi bir başka müteahhide devretmesi halinde bu devre ilişkin işleme 6306 sayılı Kanun kapsamında damga vergisi ve harç istisnası uygulanması mümkün değildir.” denilerek, İnşa olunan binalardaki bağımsız bölümlerin üçüncü kişilere satışına ilişkin işlemlere ve inşaat işini yürüten müteahhidin sözleşme ile yükümlendiği işi bir başka müteahhide devretmesi halinde bu devre ilişkin işlemlere, 6306 sayılı Kanun kapsamında damga vergisi ve harç istisnasının uygulanmasının mümkün olmadığı belirtilmiştir. Ancak, ilgi (a)’da kayıtlı Genelgemizin, 2 nci ve 3 üncü maddelerinin yürütmesinin durdurulması ve iptali talebiyle Birliğimiz ve Gelir İdaresi Başkanlığına karşı Danıştay 9. Dairesi 2016/25026 Esas sayılı dosyasında açılan dava sonucunda alınan 28.05.2018 günlü Karar ile anılan Genelgenin, 2 nci maddesinin yürütmesinin durdurulması talebinin reddine, 3 üncü maddesinin ise yürütmesinin durdurulmasına karar verilmiş, bu husus ilgi (b)’de kayıtlı Genelgemiz ile noterliklere duyurulmuştu. Bahse konu Karara ilişkin Gelir İdaresi Başkanlığı tarafından yapılan itiraz neticesinde, Danıştay Vergi Dava Daireleri Kurulunca verilen 23.10.2018 günlü ve 2018/8 sayılı Kararda özetle, “İtiraz dilekçesinde ileri sürülen iddialar ve dosyadaki belgelerin incelenmesinden davaya konu yapılan düzenleme yönünden yukarıda değinilen kuralda aranan şartların birlikte gerçekleşmediği anlaşıldığından, kararın, yürütmenin durdurulmasına ilişkin hüküm fıkrasında yasaya uygunluk görülmemiştir. Bu nedenle, itirazın kabulüne, davaya konu düzenleme hakkında verilen kararın yürütmesinin durdurulmasına ilişkin hüküm fıkrasının kaldırılmasına, 23.10.2018 tarihinde, oyçokluğuyla karar verildi.” şeklinde karar verilmiş, bu husus da ilgi (c)’de kayıtlı Genel Yazımız ile noterliklere duyurulmuştu. Bu defa, ilgi (a)’da kayıtlı Genelgemizin 2 nci ve 3 üncü maddelerinin iptali talebiyle Birliğimiz ile Gelir İdaresi Başkanlığına karşı açılan dava ile ilgili olarak, Danıştay 9. Dairesi tarafından alınan ve Yönetim Kurulumuzun 10.02.2020 günlü toplantısında görüşülen 2016/25026 Esas ve 2019/5290 Karar sayılı nihai kararında, “Davanın KABULÜNE, Maliye Bakanlığı Gelir İdaresi Başkanlığının 24/10/2016 tarihli ve 108389 sayılı işlemi ile bu işlemin noter odası başkanlıklarına ve noterlere duyurulması amacıyla hazırlanan 17/11/2016 tarih ve 30 sayılı Türkiye Noterler Birliği Genelgesinin 2. ve 3. Maddelerinin İPTALİNE” karar verilmiştir. Danıştay 9. Dairesinin yukarıda belirtilen Kararına istinaden, 1- Üçüncü kişiler ile hak sahibi malikler veya müteahhitler arasında düzenlenen ön ödemeli konut satış sözleşmelerine veya gayrimenkul satış vaadi sözleşmelerine 6306 sayılı kanun kapsamında damga vergisi ve harç istisnası uygulanması, 2- 6306 sayılı Kanun kapsamında yer alan yıkım ve inşaat işini yürütmekte olan müteahhidin sözleşme ile yükümlendiği işi ve mukaveleyi bir başka müteahhide devretmesi halinde bu devre ilişkin işleme ve bu işleme ilişkin olarak düzenlenecek kağıtlara harç ve damga vergisi istisnası uygulanması gerekmektedir. Buna göre, ilgi (a)’da kayıtlı Genelgemizin 2 nci ve 3 üncü maddelerinin uygulanma olanağı kalmamıştır. İlgi (b) de kayıtlı Genelgemiz ile ilgi (c)’de kayıtlı Genel Yazımız ise yürürlükten kaldırılmıştır. Bilgilerinizi rica ederim. Dursun CİN Başkan Güncelleme: 18.12.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2020-2 sayılı genelge",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2020-2-sayili-genelge.html",
        "title": "",
        "target": "",
        "type": "internal"
      },
      {
        "text": "2020-2 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2020-2-sayili-genelge.html",
        "title": "",
        "target": "_top",
        "type": "internal"
      },
      {
        "text": "6306 S. KANUN",
        "href": "afet-riski-altindaki-alanlarin-donus-hak-kanun.html",
        "title": "AFET RİSKİ ALTINDAKİ ALANLARIN DÖNÜŞTÜRÜLMESİ HAKKINDA KANUN",
        "target": "",
        "type": "internal"
      },
      {
        "text": "6306 S. KANUN UYG. YÖNET",
        "href": "afet-riski-altindaki-alanlarin-donus-hak-kan-uyg-yonet.html",
        "title": "AFET RİSKİ ALTINDAKİ ALANLARIN DÖNÜŞTÜRÜLMESİ HAKKINDA 6306 SAYILI KANUNUN UYGULAMA YÖNETMELİĞİ",
        "target": "",
        "type": "internal"
      },
      {
        "text": "6306 S.KAN UYGULA.",
        "href": "kentsel-donusum-afet-riski-altindaki-alanlarin-donusturulmesi.html",
        "title": "AFET RİSKİ ALTINDAKİ ALANLARIN DÖNÜŞTÜRÜLMESİ HAKKINDA 6306 SAYILI KANUNUN UYGULAMASI HAK. MAKALE",
        "target": "",
        "type": "internal"
      },
      {
        "text": "GENELGE VE GENEL YAZILAR",
        "href": "dogal-afetler-hakkinda-genelge-ve-genel-yazilar.html",
        "title": "",
        "target": "",
        "type": "internal"
      },
      {
        "text": "VEZNE",
        "href": "javascript:void(0);",
        "title": "KENTSEL DÖNÜŞÜM SÖZLEŞMELERİ - VEZNE",
        "target": "",
        "type": "internal"
      },
      {
        "text": "27.11.2016 tarih ve Mali Danışmanlık-269-20273 (2016/30) sayılı Genelgemiz.",
        "href": "2016-30-sayili-genelge.html",
        "title": "",
        "target": "",
        "type": "internal"
      },
      {
        "text": "1- Üçüncü kişiler ile hak sahibi malikler veya müteahhitler arasında düzenlenen ön ödemeli konut satış sözleşmelerine veya gayrimenkul satış vaadi sözleşmelerine 6306 sayılı kanun kapsamında damga vergisi ve harç istisnası uygulanması,",
        "href": "2022-2-sayili-genelge.html",
        "title": "",
        "target": "",
        "type": "internal"
      },
      {
        "text": "6306 sayılı Kanun kapsamında yer alan yıkım ve inşaat işini yürütmekte olan müteahhidin sözleşme ile yükümlendiği işi ve mukaveleyi bir başka müteahhide devretmesi halinde bu devre ilişkin işleme ve bu işleme ilişkin olarak düzenlenecek kağıtlara harç ve damga vergisi istisnası uygulanması gerekmektedir.",
        "href": "2022-2-sayili-genelge.html#harvedamgavergisiistisnasnnuygulanmayadevamedilmesigerekmektedir.",
        "title": "",
        "target": "",
        "type": "internal"
      },
      {
        "text": "Güncelleme: 18.12.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2020-2 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2020-2 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Mali Danışmanlık -49-10977 &nbsp;Ankara- 03/03/2020 Özü: 6306 sayılı Kanun kapsamında inşa edilen bağımsız bölümlerin satış vaadi ve mukavele devri hk.\" />\n\n   <link rel=\"canonical\" content=\"noterlikrehberi.net/rehber/index.html?2020-2-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2020-2-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2020-2 sayılı genelge\",\n\n   mailsubject: \"Tavsiye: Noterlik Rehberi - 2020-2 sayılı genelge 6306 S. KANUN &nbsp;6306 S. KANUN UYG. YÖNET &nbsp;6306 S.KAN UYGULA. &nbsp;GENELGE VE GENEL YAZILAR &nbsp;VEZNE\",\n\n   sharesubject: \"Noterlik Rehberi - 2020-2 sayılı genelge 6306 S. KANUN &nbsp;6306 S. KANUN UYG. YÖNET &nbsp;6306 S.KAN UYGULA. &nbsp;GENELGE VE GENEL YAZILAR &nbsp;VEZNE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2020-2-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2020-2-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2020-2-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2020-2-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2020-2-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2020-2-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2020-2-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2020-2 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2020-2-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2020-2 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\"><a href=\"afet-riski-altindaki-alanlarin-donus-hak-kanun.html\" class=\"topiclink\" title=\"AFET RİSKİ ALTINDAKİ ALANLARIN DÖNÜŞTÜRÜLMESİ HAKKINDA KANUN\">6306 S. KANUN</a> &nbsp;  <a href=\"afet-riski-altindaki-alanlarin-donus-hak-kan-uyg-yonet.html\" class=\"topiclink\" title=\"AFET RİSKİ ALTINDAKİ ALANLARIN DÖNÜŞTÜRÜLMESİ HAKKINDA 6306 SAYILI KANUNUN UYGULAMA YÖNETMELİĞİ\">6306 S. KANUN UYG. YÖNET</a> &nbsp; <a href=\"kentsel-donusum-afet-riski-altindaki-alanlarin-donusturulmesi.html\" class=\"topiclink\" title=\"AFET RİSKİ ALTINDAKİ ALANLARIN DÖNÜŞTÜRÜLMESİ HAKKINDA 6306 SAYILI KANUNUN UYGULAMASI HAK. MAKALE\">6306 S.KAN UYGULA.</a> &nbsp; <a href=\"dogal-afetler-hakkinda-genelge-ve-genel-yazilar.html\" class=\"topiclink\">GENELGE VE GENEL YAZILAR</a> &nbsp; <a href=\"javascript:void(0);\" onclick=\"return hmshowPopup(event, popid_1741687724X, this);\" class=\"popuplink\" title=\"KENTSEL DÖNÜŞÜM SÖZLEŞMELERİ - VEZNE\">VEZNE</a></span></p>\n\n<p class=\"p_BodyText\" style=\"text-align: left; text-indent: 0; margin: 0 0 0 0;\"><span class=\"f_BodyText\">&nbsp;</span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\" style=\"background: #ffffff;\">Mali Danışmanlık -49-10977</p>\n\n<p class=\"p_Normal\" style=\"background: #ffffff;\"> Ankara- 03/03/2020</p>\n\n<p class=\"p_Normal\" style=\"background: #ffffff;\">Özü: 6306 sayılı Kanun kapsamında inşa edilen bağımsız bölümlerin satış vaadi ve mukavele devri hk.</p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; </p>\n\n<p class=\"p_Normal\" style=\"background: #ffffff;\"> &nbsp; .....................NOTER ODASI BAŞKANLIĞINA</p>\n\n<p class=\"p_Normal\" style=\"background: #ffffff;\">........................NOTERLİĞİNE</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"text-align: center; background: #ffffff;\"><span style=\"font-weight: bold;\">GENELGE ( &nbsp;2 &nbsp;)</span></p>\n\n<p class=\"p_Normal\" style=\"text-align: center; background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\"><span style=\"font-weight: bold;\"> İlgi: </span>a) <a href=\"2016-30-sayili-genelge.html\" class=\"topiclink\">27.11.2016 tarih ve Mali Danışmanlık-269-20273 (2016/30) sayılı Genelgemiz.</a></p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp;b) <span class=\"f_ustucizgili\">27.09.2018 tarih ve Mali Danışmanlık-181-26276 (2018/18) sayılı Genelgemiz.</span></p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp;c) <span class=\"f_ustucizgili\">28.12.2018 tarih ve Mali Danışmanlık-259-36510 (2018/188) sayılı Genel Yazımız.</span></p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"background: #ffffff;\"><span style=\"width:48px;display:inline-block\">&nbsp;</span>Gelir İdaresi Başkanlığının 6306 sayılı Kanun uygulaması yönünden Birliğimize hitaben düzenlemiş olduğu 24.10.2016 tarih ve 108389 sayılı görüşüne istinaden yayımlanmış olan ilgi (a)’da kayıtlı Genelgemizin,</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; 2 nci maddesinde,</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;“Kanun kapsamında dönüşüme tabi tutulduktan sonra inşa edilen konutların hak sahibi malik dışındaki kişilere satışı nedeniyle yapılacak işlemler ile düzenlenecek kâğıtlara damga vergisi ve harç istisnası uygulanması mümkün bulunmamaktadır.</p>\n\n<p class=\"p_Normal\" style=\"background: #ffffff;\"><span style=\"width:48px;display:inline-block\">&nbsp;</span>Dolayısı ile riskli yapı şerhi bulunan yapıların Kanun kapsamında dönüşüme tabi tutulduktan sonra, üçüncü kişilere yapılacak satış işlemine ilişkin olarak üçüncü kişilere hak sahibi malikler veya müteahhitler arasında düzenlenen ön ödemeli konut satış sözleşmelerine veya gayrimenkul satış vaadi sözleşmelerine 6306 sayılı Kanun kapsamında damga vergisi ve harç istisnası uygulanması mümkün değildir.”</p>\n\n<p class=\"p_Normal\" style=\"background: #ffffff;\"><span style=\"width:48px;display:inline-block\">&nbsp;</span>3 üncü maddesinde,</p>\n\n<p class=\"p_Normal\" style=\"background: #ffffff;\"><span style=\"width:48px;display:inline-block\">&nbsp;</span>“6306 sayılı Kanun kapsamında yer alan hak sahibi maliklerle yapılacak işlemlere istisna öngörüldüğünden, hak sahiplerinin taraf olmadığı işlemlerin kanun kapsamında değerlendirilmesi mümkün olmadığından, yıkım ve inşaat işini yürütmekte olan müteahhidin sözleşme ile yükümlendiği işi ve mukaveleyi bir başka müteahhide devretmesi halinde bu devre ilişkin işleme 6306 sayılı Kanun kapsamında damga vergisi ve harç istisnası uygulanması mümkün değildir.”</p>\n\n<p class=\"p_Normal\" style=\"background: #ffffff;\"><span style=\"width:48px;display:inline-block\">&nbsp;</span>denilerek,</p>\n\n<p class=\"p_Normal\" style=\"background: #ffffff;\">  &nbsp; &nbsp; &nbsp; &nbsp;İnşa olunan binalardaki bağımsız bölümlerin üçüncü kişilere satışına ilişkin işlemlere ve inşaat işini yürüten müteahhidin sözleşme ile yükümlendiği işi bir başka müteahhide devretmesi halinde bu devre ilişkin işlemlere, 6306 sayılı Kanun kapsamında damga vergisi ve harç istisnasının uygulanmasının mümkün olmadığı belirtilmiştir.</p>\n\n<p class=\"p_Normal\" style=\"background: #ffffff;\">Ancak, ilgi (a)’da kayıtlı Genelgemizin<span style=\"font-weight: bold;\">, </span>2 nci ve 3 üncü maddelerinin yürütmesinin durdurulması ve iptali talebiyle Birliğimiz ve Gelir İdaresi Başkanlığına karşı Danıştay 9. Dairesi 2016/25026 Esas sayılı dosyasında açılan dava sonucunda alınan 28.05.2018 günlü Karar ile anılan Genelgenin,</p>\n\n<p class=\"p_Normal\" style=\"background: #ffffff;\"><span style=\"width:48px;display:inline-block\">&nbsp;</span>2 nci maddesinin <span style=\"font-weight: bold;\">yürütmesinin durdurulması talebinin reddine,</span></p>\n\n<p class=\"p_Normal\" style=\"background: #ffffff;\"><span style=\"width:48px;display:inline-block\">&nbsp;</span>3 üncü maddesinin ise <span style=\"font-weight: bold;\">yürütmesinin durdurulmasına </span>karar verilmiş, bu husus ilgi (b)’de kayıtlı Genelgemiz ile noterliklere duyurulmuştu.</p>\n\n<p class=\"p_Normal\" style=\"background: #ffffff;\"><span style=\"width:48px;display:inline-block\">&nbsp;</span>Bahse konu Karara ilişkin Gelir İdaresi Başkanlığı tarafından yapılan itiraz neticesinde, Danıştay Vergi Dava Daireleri Kurulunca verilen 23.10.2018 günlü ve 2018/8 sayılı Kararda özetle,</p>\n\n<p class=\"p_Normal\" style=\"background: #ffffff;\"><span style=\"width:48px;display:inline-block\">&nbsp;</span>“İtiraz dilekçesinde ileri sürülen iddialar ve dosyadaki belgelerin incelenmesinden davaya konu yapılan düzenleme yönünden yukarıda değinilen kuralda aranan şartların birlikte gerçekleşmediği anlaşıldığından, kararın, yürütmenin durdurulmasına ilişkin hüküm fıkrasında yasaya uygunluk görülmemiştir.</p>\n\n<p class=\"p_Normal\" style=\"background: #ffffff;\"><span style=\"width:48px;display:inline-block\">&nbsp;</span>Bu nedenle, itirazın kabulüne, davaya konu düzenleme hakkında verilen <span style=\"font-weight: bold;\">kararın yürütmesinin durdurulmasına ilişkin hüküm fıkrasının kaldırılmasına,</span> 23.10.2018 tarihinde, oyçokluğuyla karar verildi.”</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;şeklinde karar verilmiş, bu husus da ilgi (c)’de kayıtlı Genel Yazımız ile noterliklere duyurulmuştu.</p>\n\n<p class=\"p_Normal\" style=\"background: #ffffff;\">Bu defa, ilgi (a)’da kayıtlı Genelgemizin 2 nci ve 3 üncü maddelerinin iptali talebiyle Birliğimiz ile Gelir İdaresi Başkanlığına karşı açılan dava ile ilgili olarak, Danıştay 9. Dairesi tarafından alınan ve Yönetim Kurulumuzun 10.02.2020 günlü toplantısında görüşülen 2016/25026 Esas ve 2019/5290 Karar sayılı nihai kararında,</p>\n\n<p class=\"p_Normal\" style=\"background: #ffffff;\">“Davanın <span style=\"font-weight: bold;\">KABULÜNE,</span> Maliye Bakanlığı Gelir İdaresi Başkanlığının 24/10/2016 tarihli ve 108389 sayılı işlemi ile bu işlemin noter odası başkanlıklarına ve noterlere duyurulması amacıyla hazırlanan 17/11/2016 tarih ve 30 sayılı Türkiye Noterler Birliği Genelgesinin 2. ve 3. Maddelerinin <span style=\"font-weight: bold;\">İPTALİNE</span>” karar verilmiştir.</p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Danıştay 9. Dairesinin yukarıda belirtilen Kararına istinaden,<a id=\"dantay9.dairesininyukardabelirtilenkararnaistinaden\" class=\"hmanchor\"></a></p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; <a href=\"2022-2-sayili-genelge.html\" class=\"topiclink\">1- Üçüncü kişiler ile hak sahibi malikler veya müteahhitler arasında düzenlenen ön ödemeli konut satış sözleşmelerine veya gayrimenkul satış vaadi sözleşmelerine 6306 sayılı kanun kapsamında damga vergisi ve harç istisnası uygulanması,</a></p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;2- <a href=\"2022-2-sayili-genelge.html#harvedamgavergisiistisnasnnuygulanmayadevamedilmesigerekmektedir.\" class=\"topiclink\">6306 sayılı Kanun kapsamında yer alan yıkım ve inşaat işini yürütmekte olan müteahhidin sözleşme ile yükümlendiği işi ve mukaveleyi bir başka müteahhide devretmesi halinde bu devre ilişkin işleme ve bu işleme ilişkin olarak düzenlenecek kağıtlara harç ve damga vergisi istisnası uygulanması gerekmektedir.</a><a id=\"harvedamgavergisiistisnasuygulanmasgerekmektedir.\" class=\"hmanchor\"></a></p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Buna göre, ilgi (a)’da kayıtlı Genelgemizin 2 nci ve 3 üncü maddelerinin uygulanma olanağı kalmamıştır.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;İlgi (b) de kayıtlı Genelgemiz ile ilgi (c)’de kayıtlı Genel Yazımız ise yürürlükten kaldırılmıştır. </p>\n\n<p class=\"p_Normal\" style=\"background: #ffffff;\">Bilgilerinizi rica ederim.</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Dursun CİN</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2020-2-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 18.12.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:27.587878"
}