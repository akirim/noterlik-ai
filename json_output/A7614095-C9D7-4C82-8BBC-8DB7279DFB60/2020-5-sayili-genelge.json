{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2020-5-sayili-genelge.html",
    "title": "2020-5 sayılı genelge",
    "description": "Mali Danışmanlık-107-19711 Ankara, 21/05/2020 Özü: Kamu ihalelerinde düzenlenen garanti taahhütnamelerinde değer hk.    .......................NOTER ODASI BAŞKANLIĞINA ......",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2020-5 sayılı genelge Email Gönder 2020-5 sayılı genelge << Fihrist-Ana sayfa >> 2020-5 sayılı genelge TAAHHÜTNAMELER    TAAH. G. VE GENEL YAZILAR    MEVZUAT    İST.GEN VE GENEL YAZILAR    47 SAYILI GENELGE Mali Danışmanlık-107-19711 Ankara, 21/05/2020 Özü: Kamu ihalelerinde düzenlenen garanti taahhütnamelerinde değer hk. .......................NOTER ODASI BAŞKANLIĞINA .......................NOTERLİĞİNE GENELGE (  5  ) İlgi: 06.09.2018 tarih ve Mali Danışmanlık-164-23919 (2018/16) sayılı Genelgemiz. İlgi Genelgemizde, Birliğimizce yayımlanan 27.10.2009 günlü ve 2009/30 sayılı Genelge ile Genelgenin dayanağını oluşturan Gelir İdaresi Başkanlığının 04.09.2009 tarih ve 84203 sayılı işleminin iptali için açılan dava ile ilgili olarak Danıştay 9. Dairesinin 14.03.2018 tarihli ve Esas No:2013/1176, Karar No:2018/1601 sayılı kararında, 27.10.2009 günlü ve 2009/30 sayılı Genelgemiz ile bu Genelgemizin dayanağı olan Gelir İdaresi Başkanlığının 04.09.2009 tarih 84203 sayılı görüşünün iptaline temyiz yolu açık olmak üzere karar verilmiş, Yönetim Kurulunun 13.08.2018 günlü toplantısında görüşülen konu hakkında alınan 43 sayılı karar gereğince, temyiz yoluna başvurulmaksızın, konu hakkında 06.09.2018 günlü ve 2018/16 sayılı Genelgemiz yayımlanmış ve kamu kurumları tarafından 4734 sayılı Kamu İhale Kanunu hükümleri gereğince yapılan mal alımları sebebiyle, ihale üzerinde kalanlar tarafından, ihale makamına verilmek üzere düzenlenen garanti taahhütnamelerinde değer gösterilmesi zorunluluğu uygulamasına son verilmiş olduğu belirtilerek, bu nevi taahhütnamelerin damga vergisine tabi tutulmaksızın yalnızca maktu harç tahsil edilerek işlemin tesis edilmesi gerektiği noterliklere duyurulmuştur. Danıştay 9. Dairesinin yerleşik uygulamayı esaslı şekilde değiştirecek kararı uyarınca, bu nevi taahhütnamelerde değer gösterilmek suretiyle nispi damga vergisi ve harç tahsil edilmesi uygulamasına son verilmesi gerektiğinden, konunun bu yönüyle yeniden değerlendirilmesi ve bahse konu kararın diğer tüm garanti taahhütnamelerine de uygulanıp uygulanmayacağının tayini bakımından  Gelir İdaresi Başkanlığından görüş talep edilmiştir. Gelir İdaresi Başkanlığından cevaben alınan ve Yönetim Kurulunun 11.05.2020 günlü toplantısında görüşülen 16.04.2020 günlü ve 46003 sayılı yazıda, “İlgide kayıtlı yazınızdan, Birliğinizin 27/10/2009 tarih ve 30 sayılı Genelgesi ile söz konusu Genelgenin dayanağını oluşturan Başkanlığımızın 4/9/2009 tarih ve 84203 sayılı işleminin iptali için açılan davada Danıştay 9. Dairesi Başkanlığının 14/3/2018 tarih ve E:2013/1176, K:2018/1601 sayılı kararı ile davanın kabulüne, 2009/30 sayılı Genelge ve bu genelgenin dayanağı olan Başkanlığımız işleminin iptaline karar verildiği belirtilerek, uygulamayı esaslı şekilde değiştiren mahkeme kararındaki iptal gerekçelerinin yeniden gözden geçirilerek uygulamaya yeni bir yön verilmesi ve söz konusu karar hükmünün 4734 sayılı Kamu İhale Kanunu kapsamındaki ihaleler dışındaki diğer tüm garanti taahhütnamelerine de uygulanıp uygulanmayacağı hususlarında görüş talep edildiği anlaşılmıştır. Bilindiği üzere, 492 sayılı Harçlar Kanununun 38 inci maddesinin birinci fıkrasında, noter işlemlerinden bu Kanuna bağlı (2) sayılı tarifede yazılı olanların noter harçlarına tabi olduğu, 41 inci maddesinde, noter harçlarının (2) sayılı tarifede yazılı işlemlerden değer veya ağırlık ölçüsüne göre nispi, işlemin nevi ve mahiyetine göre maktu esas üzerinden alınacağı hüküm altına alınmış, Kanunun 42 nci maddesinde ise, \"Değer veya ağırlık ölçüsüne göre harca tabi işlemlerde (2) sayılı tarifede yazılı değer veya ağırlık esastır. Menkul ve gayrimenkul mallar hakkında alım, satım, taahhüt ve rehinle ilgili her nevi mukavele, senet ve kağıtlarda değer gösterilmesi mecburidir. Rehin bordroları ile kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler hakkında bu hüküm uygulanmaz.\" hükmüne yer verilmiştir. Danıştay 9. Dairesi Başkanlığının 14/3/2018 tarih ve E:2013/1176, K:2018/1601 sayılı kararında; \"... Türkiye Noterler Birliği Genelgesiyle, yapılan ihale sonucu ihale üzerinde kalan yüklenici firma tarafından hastaneye teslim edilen tomografi cihazının iki yıl süreyle garantili olduğu, periyodik bakımlarının ücretsiz yapılacağı, garanti bitiminden itibaren ise sekiz yıl süre ile ücreti karşılığında bakımının gerçekleştirileceğine dair taahhütnamelerin Kamu İhale Kanunu ve ilgili Yönetmelik hükümleri gereği ihale makamına verilmesi sebebiyle damga vergisi ve noter harcı yönünden tabi olacağı uygulamanın açıklığa kavuşturulması amacıyla Maliye Bakanlığı Gelir İdaresi Başkanlığından görüş istenilmiş; anılan Başkanlıkça tesis olunan işlemde de, bahsi geçen taahhütnamelerin, 492 sayılı Harçlar Kanunu hükümleri karşısındaki yerinin açıklanmasına ve değer gösterilmesi mecburi kağıtlar arasında kabul edilerek harca tabi tutulması gerektiğinin belirtilmesine karşın, 488 sayılı Damga Vergisi Kanunu hükümleri çerçevesinde hangi kritere göre vergilendirileceği hususunda herhangi bir değerlendirmeye yer verilmemiştir; 5/2/1972 tarih ve 14090 sayılı Resmi Gazete’de yayımlanarak yürürlüğe giren 1512 Sayılı Noterlik Kanununda Türkiye Noterler Birliğinin görevleri 166'ncı maddede 16 bent olarak düzenlenmiş olup, maddede anılan Birliğe vergilendirme ile ilgili hiçbir düzenleme yapma yetkisi verilmemiştir. Maliye Bakanlığı Gelir İdaresi Başkanlığı'nın yazısında damga vergisi yönünden herhangi bir değerlendirmenin yer almadığının ihtilafsız olması karşısında Genelgenin damga vergisine ilişkin kısmının vergi konulması sonucunu yaratacak biçimde yetkisiz bir makam tarafından düzenlendiği açık olduğundan bu kısmın iptali gerekmektedir. … Davada iptali istenilen Genelgeye konu taahhütnameler, 4077 sayılı Tüketicinin Korunması Hakkında Kanunn 15'inci maddesi uyarınca düzenlenen, içeriğinde yer alması gereken asli unsurların belirlendiği, Kamu İhale Kanununa dayanılarak çıkarılan Mal Alımı İhaleleri Uygulama Yönetmeliği hükümlerinin öngördüğü şartlar çerçevesinde ihale makamına sunulması gereken kağıtlardandır, içeriğinde herhangi bir değer yer almayan bu kağıtların, 492 sayılı Kanunun 42. maddesinin 2’inci fıkrasında sözü edilen \"kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler\" kapsamında değerlendirilmesi gerektiği sonucuna ulaşılmış olup, bu haliyle, bahsi geçen taahhütnameler için değer gösterilmesi zorunluluğundan söz etmeye olanak bulunmamaktadır. Bu durumda, Harçlar Kanununa ekli (2) sayılı Tarifenin 1’inci maddesinin 1'inci fıkrası kapsamında nispi harca değil, anılan tarifenin 2. maddesinin 1’inci fıkrası kapsamında maktu harca konu edilebilecek söz konusu kağıtlar için, aksi görüşten hareketle düzenlenen ve hukuka aykırı olan Türkiye Noterler Birliği Genelgesinin noter harcına ilişkin kısmı ile bu Genelgenin dayanağı Maliye Bakanlığı Gelir idaresi Başkanlığı işleminde hukuka uyarlık görülmemiştir.\" ifadelerine yer verilmiştir. Söz konusu kararın temyizi üzerine Danıştay Vergi Dava Daireleri Kurulunun vermiş olduğu 14/11/2018 tarih ve E:2018/1015, K:2018/834 sayılı kararda; \"... Dairece, uyuşmazlık konusu garanti taahhütnameleri ile 4077 sayılı Tüketicinin Korunması Hakkında Kanunda yer alan kurallara uyulacağının taahhüt edildiği kabul edilmek suretiyle, bu taahhütnamelerde değer gösterme zorunluğunun bulunmadığı sonucuna varılmış ise de ihale makamının tüketici olarak kabul edilip edilemeyeceğinin, dolayısıyla da yüklenici firma tarafından hastaneye teslim edilen tomografi cihazının garantili olduğuna ilişkin taahhüdün, Tüketicinin Korunması Hakkında Kanun kapsamında verilmiş bir taahhüt olup olmadığının ortaya konulması gerekmektedir. Bu Kanun hükümlerine göre, mal veya hizmet satışına ilişkin bir işlemin, 4077 sayılı Kanun kapsamında olduğunun kabul edilebilmesi için alıcının tüketici olması zorunlu olup, Kanunun amacı da dikkate alındığında tomografi cihazının teslim edildiği idarenin tüketici olarak kabul edilmesi mümkün değildir. Yargıtay 13. Hukuk Dairesince verilen 9/10/2007 tarih ve E:2007/6949, K:2007/I1861 sayılı kararda da Milli Eğitim Bakanlığının tüketici olmadığına karar verilmiştir. 4735 sayılı Kamu İhale Sözleşmeleri Kanununun 5 inci maddesinde, bu Kanunun uygulanmasında, uygulama birliği sağlamak üzere mal veya hizmet alımları ile yapım işlerine ilişkin Tip Sözleşmelerin Resmi Gazete'de yayımlanacağı, idarelerce yapılacak sözleşmelerin, Tip Sözleşme hükümleri esas alınarak düzenleneceği belirtilmiştir. 4734 sayılı Kamu İhale Kanunu Kanununa dayanılarak yürürlüğe konulan Mal Alımı İhaleleri Uygulama Yönetmeliğinin ... Yukarıda belirtilen hususların birlikte değerlendirilmesi sonucunda, Tüketicinin Korunması Hakkında Kanun hükümleri uyarınca değil; Mal Alımı İhaleleri Uygulama Yönetmeliği hükümleri uyarınca ihale makamına verilen garanti taahhütnamelerinin, Harçlar Kanununun 42. maddesinin 2. fıkrasında belirtilen \"kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler\" kapsamında bulunduğu anlaşıldığından Daire kararının temyiz istemine konu edilen bu hususa ilişkin hüküm fıkralarında sonucu itibarıyla hukuka aykırılık görülmemiştir.\" ifadelerine yer verilmiştir. Öte yandan, söz konusu kararın düzeltilmesi talebi de Danıştay Vergi Dava Daireleri Kurulunun vermiş olduğu 12/6/2019 tarih ve E:2019/381, K:2019/364 sayılı karar ile reddedilmiştir. Bu itibarla, Danıştay 9. Dairesi Başkanlığının 14/3/2018 tarih ve E;2013/1176, K:2018/1601 sayılı kararının temyizi üzerine Danıştay Vergi Dava Daireleri Kurulunca verilen karar dikkate alındığında, Mal Alımı İhaleleri Uygulama Yönetmeliği hükümleri uyarınca ihale makamına verilen garanti taahhütnamelerinin, Harçlar Kanununun 42 nci maddesinin ikinci fıkrasında belirtilen \"kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler\" kapsamında değerlendirilmesi, bunun dışındaki diğer garanti taahhütnamelerinin ise olayına münhasır olarak değerlendirilmesi gerekmektedir. denilmektedir. Gelir İdaresi Başkanlığı görüşüne göre, Birliğimizce temyiz başvurusu yapılmamış olan Danıştay 9. Dairesince verilen karara, Gelir İdaresi Başkanlığınca yapılan temyiz başvurusu Danıştay Vergi Dava Daireleri Kurulu tarafından reddedilmiş ve karar kesinleşmiştir. Buna göre, 2018/16 sayılı Genelgemizde yer aldığı şekilde, kamu kurumları tarafından 4734 sayılı Kamu İhale Kanunu hükümleri ile Mal Alımı İhaleleri Uygulama Yönetmeliği hükümleri gereğince düzenlenen ihaleler ile ilgili olarak, ihale makamına verilecek olan garanti taahhütnamelerinden damga vergisi tahsil edilmeksizin, yalnızca maktu harç tahsil edilerek işlemin tesis edilmesi gerektiğine kesin olarak karar verilmiştir. Diğer taraftan, 4734 sayılı Kamu İhale Kanunu kapsamında olmayan diğer garanti taahhütnameleri bakımından, değer gösterilmek suretiyle nispi damga vergisi ve harç tahsil edilmesi uygulamasına devam edilmesinin gerektiği anlaşılmaktadır. Bu çerçevede, 06.09.2018 günlü ve 2018/16 sayılı Genelgemiz yürürlükten kaldırılmıştır. Uygulamanın bu Genelge esaslarına göre yapılmasının gerektiğinin bilinmesini rica ederim. Dursun CİN Başkan 21/05/2020 Mali Danışmanlık Per :N.ALTINDAL 21/05/2020 Mali Danışman Yard   :Ş.KILIÇ 21/05/2020 Genel Sekreter Yard.  :B.EMEL 21/05/2020 Genel Sekreter           :Dr. İ.GÜL Güncelleme: 27.10.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2020-5 sayılı genelge",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2020-5-sayili-genelge.html",
        "title": "",
        "target": "",
        "type": "internal"
      },
      {
        "text": "2020-5 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2020-5-sayili-genelge.html",
        "title": "",
        "target": "_top",
        "type": "internal"
      },
      {
        "text": "TAAHHÜTNAMELER",
        "href": "taahhutnameler.html",
        "title": "TAAHHÜTNAMELER DİZİNİ",
        "target": "",
        "type": "internal"
      },
      {
        "text": "TAAH. G. VE GENEL YAZILAR",
        "href": "taahhutnameler-genelge-genelyazilar.html",
        "title": "TAAHHÜTNAME HAK.GENELGE VE GENEL YAZILAR",
        "target": "",
        "type": "internal"
      },
      {
        "text": "MEVZUAT",
        "href": "mevzuat-taahhutnameler.html",
        "title": "MEVZUAT-TAAHHUTNAMELER",
        "target": "",
        "type": "internal"
      },
      {
        "text": "İST.GEN VE GENEL YAZILAR",
        "href": "istisna-muafiyet-hakkinda-genelge-genel-yazilar.html",
        "title": "İSTİSNA VE MUAFİYET HAKKINDA GENELGE VE GENEL YAZILAR",
        "target": "",
        "type": "internal"
      },
      {
        "text": "47 SAYILI GENELGE",
        "href": "taahhut-islemleri-hak-birlestirilmis-47-sayili-genelge.html",
        "title": "TAAHHÜT İŞLEMLERİ HAK. BİRLEŞTİRİLMİŞ 47 SAYILI GENELGE",
        "target": "",
        "type": "internal"
      },
      {
        "text": "Noterlik Kanunu",
        "href": "noterlik-kanunu.html",
        "title": "",
        "target": "",
        "type": "internal"
      },
      {
        "text": "Tüketicinin Korunması Hakkında Kanun",
        "href": "tuketicinin-korunmasi-hakkinda-kanun.html",
        "title": "",
        "target": "",
        "type": "internal"
      },
      {
        "text": "Tüketicinin Korunması Hakkında Kanun",
        "href": "tuketicinin-korunmasi-hakkinda-kanun.html",
        "title": "",
        "target": "",
        "type": "internal"
      },
      {
        "text": "Kamu İhale Kanunu",
        "href": "kamu-ihale-kanunu.html",
        "title": "",
        "target": "",
        "type": "internal"
      },
      {
        "text": "Tüketicinin Korunması Hakkında Kanun",
        "href": "tuketicinin-korunmasi-hakkinda-kanun.html",
        "title": "",
        "target": "",
        "type": "internal"
      },
      {
        "text": "Harçlar Kanunu",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Kamu İhale Kanunu",
        "href": "kamu-ihale-kanunu.html",
        "title": "",
        "target": "",
        "type": "internal"
      },
      {
        "text": "Kamu İhale Kanunu",
        "href": "kamu-ihale-kanunu.html",
        "title": "",
        "target": "",
        "type": "internal"
      },
      {
        "text": "Güncelleme: 27.10.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2020-5 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2020-5 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Mali Danışmanlık-107-19711 Ankara, 21/05/2020 Özü: Kamu ihalelerinde düzenlenen garanti taahhütnamelerinde değer hk. &nbsp; &nbsp;.......................NOTER ODASI BAŞKANLIĞINA ......\" />\n\n   <link rel=\"canonical\" content=\"noterlikrehberi.net/rehber/index.html?2020-5-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2020-5-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2020-5 sayılı genelge\",\n\n   mailsubject: \"Tavsiye: Noterlik Rehberi - 2020-5 sayılı genelge &nbsp; &nbsp;TAAHHÜTNAMELER&nbsp; &nbsp;TAAH. G. VE GENEL YAZILAR&nbsp; &nbsp;MEVZUAT&nbsp; &nbsp;İST.GEN VE GENEL YAZILAR&nbsp; &nbsp;47 SAYILI GENELGE\",\n\n   sharesubject: \"Noterlik Rehberi - 2020-5 sayılı genelge &nbsp; &nbsp;TAAHHÜTNAMELER&nbsp; &nbsp;TAAH. G. VE GENEL YAZILAR&nbsp; &nbsp;MEVZUAT&nbsp; &nbsp;İST.GEN VE GENEL YAZILAR&nbsp; &nbsp;47 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2020-5-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2020-5-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2020-5-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2020-5-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2020-5-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2020-5-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2020-5-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2020-5 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2020-5-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2020-5 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"taahhutnameler.html\" class=\"topiclink\" title=\"TAAHHÜTNAMELER DİZİNİ\">TAAHHÜTNAMELER</a>  &nbsp; <a href=\"taahhutnameler-genelge-genelyazilar.html\" class=\"topiclink\" title=\"TAAHHÜTNAME HAK.GENELGE VE GENEL YAZILAR\">TAAH. G. VE GENEL YAZILAR</a>  &nbsp; <a href=\"mevzuat-taahhutnameler.html\" class=\"topiclink\" title=\"MEVZUAT-TAAHHUTNAMELER\">MEVZUAT</a>  &nbsp; <a href=\"istisna-muafiyet-hakkinda-genelge-genel-yazilar.html\" class=\"topiclink\" title=\"İSTİSNA VE MUAFİYET HAKKINDA GENELGE VE GENEL YAZILAR\">İST.GEN VE GENEL YAZILAR</a>  &nbsp; <a href=\"taahhut-islemleri-hak-birlestirilmis-47-sayili-genelge.html\" class=\"topiclink\" title=\"TAAHHÜT İŞLEMLERİ HAK. BİRLEŞTİRİLMİŞ 47 SAYILI GENELGE\">47 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Mali Danışmanlık-107-19711</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ankara, 21/05/2020</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Özü: Kamu ihalelerinde düzenlenen garanti taahhütnamelerinde değer hk.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">.......................NOTER ODASI BAŞKANLIĞINA</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">.......................NOTERLİĞİNE</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"text-align: center; page-break-inside: avoid; page-break-after: avoid;\"><span class=\"f_Arial12\" style=\"font-weight: bold;\">GENELGE ( &nbsp;5 &nbsp;)</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi: 06.09.2018 tarih ve Mali Danışmanlık-164-23919 (2018/16) sayılı Genelgemiz.</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;İlgi Genelgemizde, Birliğimizce yayımlanan 27.10.2009 günlü ve 2009/30 sayılı Genelge ile Genelgenin dayanağını oluşturan Gelir İdaresi Başkanlığının 04.09.2009 tarih ve 84203 sayılı işleminin iptali için açılan dava ile ilgili olarak Danıştay 9. Dairesinin 14.03.2018 tarihli ve Esas No:2013/1176, Karar No:2018/1601 sayılı kararında, 27.10.2009 günlü ve 2009/30 sayılı Genelgemiz ile bu Genelgemizin dayanağı olan Gelir İdaresi Başkanlığının 04.09.2009 tarih 84203 sayılı görüşünün iptaline temyiz yolu açık olmak üzere karar verilmiş,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Yönetim Kurulunun 13.08.2018 günlü toplantısında görüşülen konu hakkında alınan 43 sayılı karar gereğince, temyiz yoluna başvurulmaksızın, konu hakkında 06.09.2018 günlü ve 2018/16 sayılı Genelgemiz yayımlanmış ve kamu kurumları tarafından 4734 sayılı Kamu İhale Kanunu hükümleri gereğince yapılan mal alımları sebebiyle, ihale üzerinde kalanlar tarafından, ihale makamına verilmek üzere düzenlenen garanti taahhütnamelerinde değer gösterilmesi zorunluluğu uygulamasına son verilmiş olduğu belirtilerek, bu nevi taahhütnamelerin damga vergisine tabi tutulmaksızın yalnızca maktu harç tahsil edilerek işlemin tesis edilmesi gerektiği noterliklere duyurulmuştur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Danıştay 9. Dairesinin yerleşik uygulamayı esaslı şekilde değiştirecek kararı uyarınca, bu nevi taahhütnamelerde değer gösterilmek suretiyle nispi damga vergisi ve harç tahsil edilmesi uygulamasına son verilmesi gerektiğinden, konunun bu yönüyle yeniden değerlendirilmesi ve bahse konu kararın diğer tüm garanti taahhütnamelerine de uygulanıp uygulanmayacağının tayini bakımından &nbsp;Gelir İdaresi Başkanlığından görüş talep edilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Gelir İdaresi Başkanlığından cevaben alınan ve Yönetim Kurulunun 11.05.2020 günlü toplantısında görüşülen 16.04.2020 günlü ve 46003 sayılı yazıda,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;“İlgide kayıtlı yazınızdan, Birliğinizin 27/10/2009 tarih ve 30 sayılı Genelgesi ile söz konusu Genelgenin dayanağını oluşturan Başkanlığımızın 4/9/2009 tarih ve 84203 sayılı işleminin iptali için açılan davada Danıştay 9. Dairesi Başkanlığının 14/3/2018 tarih ve E:2013/1176, K:2018/1601 sayılı kararı ile davanın kabulüne, 2009/30 sayılı Genelge ve bu genelgenin dayanağı olan Başkanlığımız işleminin iptaline karar verildiği belirtilerek, uygulamayı esaslı şekilde değiştiren mahkeme kararındaki iptal gerekçelerinin yeniden gözden geçirilerek uygulamaya yeni bir yön verilmesi ve söz konusu karar hükmünün 4734 sayılı Kamu İhale Kanunu kapsamındaki ihaleler dışındaki diğer tüm garanti taahhütnamelerine de uygulanıp uygulanmayacağı hususlarında görüş talep edildiği anlaşılmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Bilindiği üzere, 492 sayılı Harçlar Kanununun 38 inci maddesinin birinci fıkrasında, noter işlemlerinden bu Kanuna bağlı (2) sayılı tarifede yazılı olanların noter harçlarına tabi olduğu, 41 inci maddesinde, noter harçlarının (2) sayılı tarifede yazılı işlemlerden değer veya ağırlık ölçüsüne göre nispi, işlemin nevi ve mahiyetine göre maktu esas üzerinden alınacağı hüküm altına alınmış, Kanunun 42 nci maddesinde ise,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;&quot;Değer veya ağırlık ölçüsüne göre harca tabi işlemlerde (2) sayılı tarifede yazılı değer veya ağırlık esastır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Menkul ve gayrimenkul mallar hakkında alım, satım, taahhüt ve rehinle ilgili her nevi mukavele, senet ve kağıtlarda değer gösterilmesi mecburidir. Rehin bordroları ile kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler hakkında bu hüküm uygulanmaz.&quot;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;hükmüne yer verilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Danıştay 9. Dairesi Başkanlığının 14/3/2018 tarih ve E:2013/1176, K:2018/1601 sayılı kararında;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;&quot;... Türkiye Noterler Birliği Genelgesiyle, yapılan ihale sonucu ihale üzerinde kalan yüklenici firma tarafından hastaneye teslim edilen tomografi cihazının iki yıl süreyle garantili olduğu, periyodik bakımlarının ücretsiz yapılacağı, garanti bitiminden itibaren ise sekiz yıl süre ile ücreti karşılığında bakımının gerçekleştirileceğine dair taahhütnamelerin Kamu İhale Kanunu ve ilgili Yönetmelik hükümleri gereği ihale makamına verilmesi sebebiyle damga vergisi ve noter harcı yönünden tabi olacağı uygulamanın açıklığa kavuşturulması amacıyla Maliye Bakanlığı Gelir İdaresi Başkanlığından görüş istenilmiş; anılan Başkanlıkça tesis olunan işlemde de, bahsi geçen taahhütnamelerin, 492 sayılı Harçlar Kanunu hükümleri karşısındaki yerinin açıklanmasına ve değer gösterilmesi mecburi kağıtlar arasında kabul edilerek harca tabi tutulması gerektiğinin belirtilmesine karşın, 488 sayılı Damga Vergisi Kanunu hükümleri çerçevesinde hangi kritere göre vergilendirileceği hususunda herhangi bir değerlendirmeye yer verilmemiştir;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;5/2/1972 tarih ve 14090 sayılı Resmi Gazete’de yayımlanarak yürürlüğe giren 1512 Sayılı </span><a href=\"noterlik-kanunu.html\" class=\"topiclink\">Noterlik Kanunu</a><span class=\"f_Arial12\">nda Türkiye Noterler Birliğinin görevleri 166'ncı maddede 16 bent olarak düzenlenmiş olup, maddede anılan Birliğe vergilendirme ile ilgili hiçbir düzenleme yapma yetkisi verilmemiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Maliye Bakanlığı Gelir İdaresi Başkanlığı'nın yazısında damga vergisi yönünden herhangi bir değerlendirmenin yer almadığının ihtilafsız olması karşısında Genelgenin damga vergisine ilişkin kısmının vergi konulması sonucunu yaratacak biçimde yetkisiz bir makam tarafından düzenlendiği açık olduğundan bu kısmın iptali gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;…</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Davada iptali istenilen Genelgeye konu taahhütnameler, 4077 sayılı <a href=\"tuketicinin-korunmasi-hakkinda-kanun.html\" class=\"topiclink\">Tüketicinin Korunması Hakkında Kanun</a>n 15'inci maddesi uyarınca düzenlenen, içeriğinde yer alması gereken asli unsurların belirlendiği, Kamu İhale Kanununa dayanılarak çıkarılan Mal Alımı İhaleleri Uygulama Yönetmeliği hükümlerinin öngördüğü şartlar çerçevesinde ihale makamına sunulması gereken kağıtlardandır, içeriğinde herhangi bir değer yer almayan bu kağıtların, 492 sayılı Kanunun 42. maddesinin 2’inci fıkrasında sözü edilen &quot;kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler&quot; kapsamında değerlendirilmesi gerektiği sonucuna ulaşılmış olup, bu haliyle, bahsi geçen taahhütnameler için değer gösterilmesi zorunluluğundan söz etmeye olanak bulunmamaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Bu durumda, Harçlar Kanununa ekli (2) sayılı Tarifenin 1’inci maddesinin 1'inci fıkrası kapsamında nispi harca değil, anılan tarifenin 2. maddesinin 1’inci fıkrası kapsamında maktu harca konu edilebilecek söz konusu kağıtlar için, aksi görüşten hareketle düzenlenen ve hukuka aykırı olan Türkiye Noterler Birliği Genelgesinin noter harcına ilişkin kısmı ile bu Genelgenin dayanağı Maliye Bakanlığı Gelir idaresi Başkanlığı işleminde hukuka uyarlık görülmemiştir.&quot;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;ifadelerine yer verilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Söz konusu kararın temyizi üzerine Danıştay Vergi Dava Daireleri Kurulunun vermiş olduğu 14/11/2018 tarih ve E:2018/1015, K:2018/834 sayılı kararda;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;&quot;... Dairece, uyuşmazlık konusu garanti taahhütnameleri ile 4077 sayılı <a href=\"tuketicinin-korunmasi-hakkinda-kanun.html\" class=\"topiclink\">Tüketicinin Korunması Hakkında Kanun</a>da yer alan kurallara uyulacağının taahhüt edildiği kabul edilmek suretiyle, bu taahhütnamelerde değer gösterme zorunluğunun bulunmadığı sonucuna varılmış ise de ihale makamının tüketici olarak kabul edilip edilemeyeceğinin, dolayısıyla da yüklenici firma tarafından hastaneye teslim edilen tomografi cihazının garantili olduğuna ilişkin taahhüdün, Tüketicinin Korunması Hakkında Kanun kapsamında verilmiş bir taahhüt olup olmadığının ortaya konulması gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Bu Kanun hükümlerine göre, mal veya hizmet satışına ilişkin bir işlemin, 4077 sayılı Kanun kapsamında olduğunun kabul edilebilmesi için alıcının tüketici olması zorunlu olup, Kanunun amacı da dikkate alındığında tomografi cihazının teslim edildiği idarenin tüketici olarak kabul edilmesi mümkün değildir. Yargıtay 13. Hukuk Dairesince verilen 9/10/2007 tarih ve E:2007/6949, K:2007/I1861 sayılı kararda da Milli Eğitim Bakanlığının tüketici olmadığına karar verilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;4735 sayılı Kamu İhale Sözleşmeleri Kanununun 5 inci maddesinde, bu Kanunun uygulanmasında, uygulama birliği sağlamak üzere mal veya hizmet alımları ile yapım işlerine ilişkin Tip Sözleşmelerin Resmi Gazete'de yayımlanacağı, idarelerce yapılacak sözleşmelerin, Tip Sözleşme hükümleri esas alınarak düzenleneceği belirtilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;4734 sayılı <a href=\"kamu-ihale-kanunu.html\" class=\"topiclink\">Kamu İhale Kanunu</a> Kanununa dayanılarak yürürlüğe konulan Mal Alımı İhaleleri Uygulama Yönetmeliğinin ...</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Yukarıda belirtilen hususların birlikte değerlendirilmesi sonucunda, <a href=\"tuketicinin-korunmasi-hakkinda-kanun.html\" class=\"topiclink\">Tüketicinin Korunması Hakkında Kanun</a> hükümleri uyarınca değil; Mal Alımı İhaleleri Uygulama Yönetmeliği hükümleri uyarınca ihale makamına verilen garanti taahhütnamelerinin, <a href=\"javascript:void(0);\" onclick=\"return hmshowPopup(event, popid_12662032, this);\" class=\"popuplink\">Harçlar Kanunu</a>nun 42. maddesinin 2. fıkrasında belirtilen &quot;kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler&quot; kapsamında bulunduğu anlaşıldığından Daire kararının temyiz istemine konu edilen bu hususa ilişkin hüküm fıkralarında sonucu itibarıyla hukuka aykırılık görülmemiştir.&quot;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;ifadelerine yer verilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Öte yandan, söz konusu kararın düzeltilmesi talebi de Danıştay Vergi Dava Daireleri Kurulunun vermiş olduğu 12/6/2019 tarih ve E:2019/381, K:2019/364 sayılı karar ile reddedilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Bu itibarla, Danıştay 9. Dairesi Başkanlığının 14/3/2018 tarih ve E;2013/1176, K:2018/1601 sayılı kararının temyizi üzerine Danıştay Vergi Dava Daireleri Kurulunca verilen karar dikkate alındığında, Mal Alımı İhaleleri Uygulama Yönetmeliği hükümleri uyarınca ihale makamına verilen garanti taahhütnamelerinin, Harçlar Kanununun 42 nci maddesinin ikinci fıkrasında belirtilen &quot;kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler&quot; kapsamında değerlendirilmesi, bunun dışındaki diğer garanti taahhütnamelerinin ise olayına münhasır olarak değerlendirilmesi gerekmektedir. denilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Gelir İdaresi Başkanlığı görüşüne göre, Birliğimizce temyiz başvurusu yapılmamış olan Danıştay 9. Dairesince verilen karara, Gelir İdaresi Başkanlığınca yapılan temyiz başvurusu Danıştay Vergi Dava Daireleri Kurulu tarafından reddedilmiş ve karar kesinleşmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Buna göre, 2018/16 sayılı Genelgemizde yer aldığı şekilde, kamu kurumları tarafından 4734 sayılı <a href=\"kamu-ihale-kanunu.html\" class=\"topiclink\">Kamu İhale Kanunu </a>hükümleri ile Mal Alımı İhaleleri Uygulama Yönetmeliği hükümleri gereğince düzenlenen ihaleler ile ilgili olarak, ihale makamına verilecek olan garanti taahhütnamelerinden damga vergisi tahsil edilmeksizin, yalnızca maktu harç tahsil edilerek işlemin tesis edilmesi gerektiğine kesin olarak karar verilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Diğer taraftan, 4734 sayılı <a href=\"kamu-ihale-kanunu.html\" class=\"topiclink\">Kamu İhale Kanunu</a> kapsamında olmayan diğer garanti taahhütnameleri bakımından, değer gösterilmek suretiyle nispi damga vergisi ve harç tahsil edilmesi uygulamasına devam edilmesinin gerektiği anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\" style=\"font-weight: bold;\">Bu çerçevede, 06.09.2018 günlü ve 2018/16 sayılı Genelgemiz yürürlükten kaldırılmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Uygulamanın bu Genelge esaslarına göre yapılmasının gerektiğinin bilinmesini rica ederim.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\" style=\"font-weight: bold;\">Dursun CİN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\" style=\"font-weight: bold;\">Başkan</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">21/05/2020 Mali Danışmanlık Per :N.ALTINDAL</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">21/05/2020 Mali Danışman Yard &nbsp; :Ş.KILIÇ</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">21/05/2020 Genel Sekreter Yard. &nbsp;:B.EMEL</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">21/05/2020 Genel Sekreter &nbsp; &nbsp; &nbsp; &nbsp; &nbsp; :Dr. İ.GÜL</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2020-5-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 27.10.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:30.406110"
}