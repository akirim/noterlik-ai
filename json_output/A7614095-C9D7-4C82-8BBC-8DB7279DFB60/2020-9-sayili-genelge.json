{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2020-9-sayili-genelge.html",
    "title": "2020-9 sayılı genelge",
    "description": "Mali Danışmanlık -268-50234",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2020-9 sayılı genelge Email Gönder 2020-9 sayılı genelge << Fihrist-Ana sayfa >> 2020-9 sayılı genelge HİSSE DEVİR SÖZ    MEVZUAT    GENELGE VE GENEL YAZILAR    40 SAYILI GENELGE Mali Danışmanlık -268-50234 Ankara 31.12.2020 Özü: Pay Devri Yapılan Adi Ortaklık Tarafından Alınan Karar Hk. GENELGE ( 9 ) İlgi : a) 17.04.1996 tarih ve Genel Sekreterlik-5836 (1996/22) sayılı Genelgemiz. b) 20.08.1996 tarih ve Hukuk-11650 sayılı Genelgemiz. c) Hazine ve Maliye Bakanlığı Gelir İdaresi Başkanlığından alınan 12.11.2020 tarih ve 141198 sayılı yazı. Bir noterliğimizden Birliğimize intikal ettirilen yazıda, iki ortaklı şirkette ortaklardan birinin hissesini diğer ortağa devretmek suretiyle ayrıldığı ve kalan tek ortak tarafından alınan karar metnine, \"Şirket Borçlarından Dolayı Hissedarların Sorumlulukları” başlıklı metin eklenmesi suretiyle tasdikinin talep edildiği, eklenmek istenen metnin borç taahhüdünü içerdiğinden Birliğimizin 1996/22 ve 1996/31 sayılı Genelgelerinden bahisle borçlar bakımından değer gösterilmesinin gerektiğinin düşünüldüğü belirtilerek, işlemin damga vergisi ve harç yönünden nasıl değerlendirileceği hususunda bilgi verilmesi istenilmiş olup bu konuda Gelir İdaresi Başkanlığından görüş talep edilmiştir. Gelir İdaresi Başkanlığına gönderilen yazımızda, Birliğimizin 1996/22 ve 1996/31 sayılı Genelgelerine esas teşkil eden 04.03.1996 tarih ve 8574 sayılı ve 26.07.1996 tarih ve 34920 sayılı yazılarındaki görüşlerinden de bahsedilerek; “….. Noterlik yazısı ekinde bulunan karar metninde, şirket ortağı ve aynı zamanda müdürü olan ortağın şirketteki tüm hisselerini söz konusu karardan önce alınan 2017/04 sayılı Kararla diğer ortağa devrettiğinden, şirket müdürlüğünün sona erdiğine, imza sirkülerinin iptal edilmesine, hisseleri devralan diğer ortağın şirket müdürlüğüne seçilmesine, şirketin maksat ve mevzuna giren bilimum işlem ve muamelelerin ifasına yetkili olduğuna dair karar olduğu görülmektedir. Karara eklenen \"Şirketin Borçlarından Dolayı Hissedarların Sorumlulukları” başlıklı metinde ise hisselerin devrinden öncesi ve sonrasında doğmuş veya doğacak, muaccel olan ve ileride muaccel olacak, bütün zamanlara ait şirketin bilanço, defter kayıtları ve diğer tüm kayıtlarında yer alan veya almayan borçlardan sorumlu olduğunu ve ödeyeceğini hisseleri devralan ortak beyan ve taahhüt etmektedir. Taahhütname niteliğine haiz olan bu metinden, ilgi (a) ve (b) de belirtilen Bakanlığınız görüşlerine göre yayımlanan 1996/22 ve 1996/31 sayılı Genelgelerimiz çerçevesinde borçların bilinen ve tahmini tutarının beyan edilmesi suretiyle nispi damga vergisi ve harç tahsil olunması gerekmektedir. Ancak 488 sayılı Kanunun 10 uncu maddesindeki “Damga Vergisi nispi veya maktu olarak alınır. Nispi vergide, kağıtların nevi ve maliyetlerine göre, bu kağıtlarda yazılı belli para, maktu vergide kağıtların mahiyetleri esastır. Belli para terimi, kağıtların ihtiva ettiği veya bunlarda yazılı rakamların hasıl edeceği parayı ifade eder.” şeklindeki hükümden hareketle, bu taahhütnamede nispi damga vergisi tatbikatını gerektiren bir değer bulunmadığı gibi, bir değer hesabına yardım edecek rakamları da ihtiva etmemektedir. Yanısıra 488 sayılı Kanunun 4 üncü maddesinde öngörüldüğü şekilde belli parayı ihtiva eden bir kağıda da atıf yapılmamaktadır. Bu sebeple de söz konusu kağıtta değer gösterilmesi zorunluluğunun öngörülmesi 488 sayılı Kanunun halen yürürlükte olan hükümlerinin zorlanması anlamına gelmektedir. Diğer taraftan bu nevi taahhütnameler 492 sayılı Harçlar Kanununun 42 nci maddesindeki değer gösterme mecburiyeti kapsamında da yer almamaktadır. Zira bu madde menkul ve gayrimenkul malların alımı, satımı ve aynını ilgilendiren taahhütlerde değer mecburiyetini düzenlemektedir. Sonuç olarak devir tarihinden sonraki bir zamanda ve bu tarihe kadar olan dönem için doğabilecek borçlara ilişkin olarak düzenlenen ve ihtiva edeceği rakamlar bugünden bilinemeyen taahhütnameleri değer mecburiyetinin dışında kabul etmenin daha mantıklı olabileceği düşünülmektedir. Konunun bu gerekçeler ışığında tetkiki ile ilgi (a) ve (b) deki Bakanlığınız yazılarında belirtilen görüşlerinizin bir kez daha gözden geçirilerek sonucunun Birliğimize bildirilmesi” denilmek suretiyle görüş talep edilmiştir. Gelir İdaresi Başkanlığından cevaben alınan ve Yönetim Kurulumuzun 14.12.2020 günlü toplantısında görüşülen (c) yazıda; “İlgi (c)'de kayıtlı yazınız ve eklerinin incelenmesinden, bir noterlik tarafından Birliğinize intikal ettirilen yazıda, iki ortaklı şirkette ortaklardan birinin hissesini diğer ortağa devretmek suretiyle ayrıldığı ve kalan tek ortak tarafından alınan karar metnine, \"Şirketin Borçlarından Dolayı Hissedarların Sorumlulukları\" başlıklı metnin eklenmesi suretiyle tasdikinin talep edildiği, eklenmek istenen metnin borç taahhüdünü içermesi nedeniyle Birliğinizin 1996/22 ve 1996/31 sayılı Genelgeleri kapsamında borçlar bakımından değer gösterilmesi gerektiğinin değerlendirildiği belirtilerek, yazınız ekinde alınan karara ekli, \"Şirketin Borçlarından Dolayı Hissedarların Sorumlulukları\" başlıklı metinden ne şekilde damga vergisi ve harç aranılacağı hususunda görüş sorulduğu anlaşılmıştır. 488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olacağı; 3 üncü maddesinde, damga vergisinin mükellefinin kağıtları imza edenler olduğu; Kanuna ekli (1) sayılı tablonun \"I-Akitlerle ilgili kağıtlar\" başlıklı bölümünün A/l fıkrasında, belli parayı ihtiva eden mukavelenameler, taahhütnameler ve temliknamelerin nispi oranda damga vergisine tabi tutulacağı hükme bağlanmıştır. 492 sayılı Harçlar Kanununun 38 inci maddesinin bilinci fıkrasında, noter işlemlerinden bu Kanuna bağlı (2) sayılı tarifede yazılı olanların noter harçlarına tabi olduğu, 41 inci maddesinde, noter harçlarını (2) sayılı tarifede yazılı işlemlerden değer veya ağırlık ölçüsüne göre nispi, işlemin nevi ve mahiyetine göre maktu esas üzerinden alınacağı hükme bağlanmış, 42 nci maddesinde \"Değer veya ağırlık ölçüsüne göre harca tabi işlemlerde (2) sayılı tarifede yazılı değer veya ağırlıklar esastır. Menkul ve gayrimenkul mallar hakkında alım, satım, taahhüt ve rehinle ilgili her nevi mukavele, senet ve kağıtlarda değer gösterilmesi mecburidir. Rehin bordroları ile kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler hakkında bu hüküm uygulanmaz.\" hükmüne yer verilmiştir. Kanuna bağlı (2) sayılı tarifenin I/1 maddesinde, muayyen bir meblağı ihtiva eden her nevi senet, mukavelename ve kağıtlardan beher imza için nispi oranda; II/1 maddesinde ise belli meblağı ihtiva etmeyen ve alınacak harç miktarı kanun ve tarifede ayrıca gösterilmemiş olan senet, mukavele ve kağıtlardaki imzaların beherinden maktu tutarda harç alınacağı hüküm altına alınmıştır. İlgi (c)'de kayıtlı yazınızın ekinde yer alan \"Şirket Borçlarından Dolayı Hissedarların Sorumlulukları\" başlıklı metnin incelenmesinden, hisseleri devir alan Murat TOSMAK'ın, hisselerin devir tarihinden öncesine ve sonrasına ait bütün zamanlara ait şirketin bilanço, defter kayıtları ve diğer tüm kayıtlarında yer alan veya almayan, doğmuş ve gelecekte doğacak, muaccel olan ve ileride muaccel olacak olan vergi borçları Sosyal Güvenlik Kurumu Prim Borçları dahil her tür devlet kurumlarına ait borçlar ve banka kredileri, her türlü ticari alışveriş nedeniyle satıcılara karşı borçlar, sair ve kambiyo hukukundan doğan (çek-senet-poliçe) borçlarından ve yanısıra bunlar dışında kalan tüm borçlarından sorumlu olduğunu, söz konusu borçlardan hisselerini devir eden Muhammet CENGİZ' in hiçbir sorumluluğu bulunmadığını beyan ve taahhüt ettiği anlaşılmaktadır. Buna göre, yazınıza konu edilen ve ilgi (a) ve (b)'de kayıtlı yazılarımız konusu ile aynı mahiyette olduğu anlaşılan işleme ilişkin olarak ilgi yazılarımız çerçevesinde işlem yapılması gerekmektedir.” şeklinde görüş bildirilmiştir. Gelir İdaresi Başkanlığının yazısında, incelemeye konu olan ilgili noterlik yazısı ekinde bulunan işlem örneğinin Birliğimizin 1996/22 ve 1996/31 sayılı Genelgelerine konu olan işlemlerle aynı konuda olduğu, bu Genelgemize esas olan ve Gelir İdaresi Başkanlığından alınan 04.03.1996 tarih ve 8574 sayılı, 26.07.1996 tarih ve 34920 sayılı yazıları çerçevesinde işlem yapılması gerektiği bildirilmiştir. Buna göre, sözkonusu işlem örneğinde yer alan borç taahhüdünden, Birliğimizin 1996/22 ve 1996/31 sayılı Genelgelerine göre miktarı bilinebilen borç bakımından değer gösterilmesi ve gösterilecek değer üzerinden nispi damga vergisi ve harç alınması gerekmektedir. Ancak, gerek inceleme konusu işlemin ve gerekse 1996/22 ve 1996/31 sayılı Genelgeler konusu işlemlerin; “Hisseleri devir alan ….., hisselerin devir tarihine kadar olan dönem için ve devir tarihinden sonra bu hisselere isabet etmek üzere -Vergi -SGK primi -Devlet Kurumları alacağı -Banka kredisi -Her türlü ticari alış veriş -Kambiyo hukuku sebebiyle herhangi bir borç tahakkuk etmesi/doğması halinde devredenin bir sorumluluğu olmayacak, bu doğması muhtemel borçlar devir alan tarafından üstlenilecektir.” şeklinde düzenlenmesi halinde bu işlemde gelecekte ortaya çıkması ihtimal dahilinde olan ve düzenleme anında tutarının bilinmesi mümkün olmayan parasal mükellefiyet yönünden bir değerden bahsedilmesi söz konusu olmayacaktır. Bu sebeple böyle bir işlem sadece maktu harcın konusuna girecektir. Bilgi edinilmesini rica ederim. Dursun CİN Başkan Güncelleme: 08.04.2021 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2020-9 sayılı genelge",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2020-9-sayili-genelge.html",
        "title": "",
        "target": "",
        "type": "internal"
      },
      {
        "text": "2020-9 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2020-9-sayili-genelge.html",
        "title": "",
        "target": "_top",
        "type": "internal"
      },
      {
        "text": "HİSSE DEVİR SÖZ",
        "href": "hisse-devir-sozlesmeleri-dizini.html",
        "title": "HİSSE DEVİR SÖZLEŞMELERİ",
        "target": "",
        "type": "internal"
      },
      {
        "text": "MEVZUAT",
        "href": "sirket-hisse-devir-islemleri-mevzuati.html",
        "title": "HİSSE DEVİR SÖZ. MEVZUATI",
        "target": "",
        "type": "internal"
      },
      {
        "text": "GENELGE VE GENEL YAZILAR",
        "href": "hisse-devir-sozlesmesi-genelgeler-genelyazilar.html",
        "title": "HİSSE DEVİR SÖZ. HAK. GENELGE VE GENEL YAZILAR",
        "target": "",
        "type": "internal"
      },
      {
        "text": "40 SAYILI GENELGE",
        "href": "ticaret-sirketleri-birlestirilmis-40-sayili-genelge.html#paydevri-limitedirketlerdeesassermayepaynndevrivedevirvaadidevirborcunudouranilemler",
        "title": "TİCARET ŞİRKETLERİ İŞLEMLERİNE İLİŞKİN DÜZENLEMELER VE AÇIKLAMALAR HAK.BİRLEŞTİRİLMİŞ 40 SAYILI GENELGE",
        "target": "",
        "type": "internal"
      },
      {
        "text": "17.04.1996 tarih ve Genel Sekreterlik-5836 (1996/22) sayılı Genelgemiz.",
        "href": "1996-22-sayili-genelge.html",
        "title": "",
        "target": "",
        "type": "internal"
      },
      {
        "text": "20.08.1996 tarih ve Hukuk-11650 sayılı Genelgemiz.",
        "href": "1996-31-sayili-genelge.html",
        "title": "",
        "target": "",
        "type": "internal"
      },
      {
        "text": "Güncelleme: 08.04.2021",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2020-9 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2020-9 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Mali Danışmanlık -268-50234 &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;&nbsp;\" />\n\n   <link rel=\"canonical\" content=\"noterlikrehberi.net/rehber/index.html?2020-9-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2020-9-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2020-9 sayılı genelge\",\n\n   mailsubject: \"Tavsiye: Noterlik Rehberi - 2020-9 sayılı genelge &nbsp; &nbsp;HİSSE DEVİR SÖZ&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;40 SAYILI GENELGE\",\n\n   sharesubject: \"Noterlik Rehberi - 2020-9 sayılı genelge &nbsp; &nbsp;HİSSE DEVİR SÖZ&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;40 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2020-9-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"2020-9-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2020-9-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2020-9-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2020-9-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2020-9-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2020-9-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2020-9 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2020-9-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2020-9 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"hisse-devir-sozlesmeleri-dizini.html\" class=\"topiclink\" title=\"HİSSE DEVİR SÖZLEŞMELERİ\">HİSSE DEVİR SÖZ</a>  &nbsp; <a href=\"sirket-hisse-devir-islemleri-mevzuati.html\" class=\"topiclink\" title=\"HİSSE DEVİR SÖZ. MEVZUATI\">MEVZUAT</a>  &nbsp; <a href=\"hisse-devir-sozlesmesi-genelgeler-genelyazilar.html\" class=\"topiclink\" title=\"HİSSE DEVİR SÖZ. HAK. GENELGE VE GENEL YAZILAR\">GENELGE VE GENEL YAZILAR</a>  &nbsp; <a href=\"ticaret-sirketleri-birlestirilmis-40-sayili-genelge.html#paydevri-limitedirketlerdeesassermayepaynndevrivedevirvaadidevirborcunudouranilemler\" class=\"topiclink\" title=\"TİCARET ŞİRKETLERİ İŞLEMLERİNE İLİŞKİN DÜZENLEMELER VE AÇIKLAMALAR HAK.BİRLEŞTİRİLMİŞ 40 SAYILI GENELGE\">40 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\" style=\"background: #ffffff;\">Mali Danışmanlık <span style=\"font-weight: bold;\">-268-50234</span> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; </p>\n\n<p class=\"p_Normal\" style=\"background: #ffffff;\">Ankara 31.12.2020</p>\n\n<p class=\"p_Normal\" style=\"background: #ffffff;\">Özü: Pay Devri Yapılan Adi Ortaklık Tarafından Alınan Karar Hk.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; </p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\"><span style=\"font-weight: bold;\">GENELGE </span></p>\n\n<p class=\"p_Normal\" style=\"background: #ffffff;\">( <span style=\"font-weight: bold;\">9</span> )</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\"><span style=\"font-weight: bold;\">İlgi :</span> &nbsp; &nbsp;</p>\n\n<p class=\"p_Normal\" style=\"background: #ffffff;\">a) <a href=\"1996-22-sayili-genelge.html\" class=\"topiclink\">17.04.1996 tarih ve Genel Sekreterlik-5836 (1996/22) sayılı Genelgemiz.</a></p>\n\n<p class=\"p_Normal\" style=\"background: #ffffff;\">b) <a href=\"1996-31-sayili-genelge.html\" class=\"topiclink\">20.08.1996 tarih ve Hukuk-11650 sayılı Genelgemiz.</a></p>\n\n<p class=\"p_Normal\" style=\"background: #ffffff;\">c) Hazine ve Maliye Bakanlığı Gelir İdaresi Başkanlığından alınan 12.11.2020 tarih ve 141198 sayılı yazı.</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;Bir noterliğimizden Birliğimize intikal ettirilen yazıda, iki ortaklı şirkette ortaklardan birinin hissesini diğer ortağa devretmek suretiyle ayrıldığı ve kalan tek ortak tarafından alınan karar metnine, &quot;Şirket Borçlarından Dolayı Hissedarların Sorumlulukları” başlıklı metin eklenmesi suretiyle tasdikinin talep edildiği, eklenmek istenen metnin borç taahhüdünü içerdiğinden Birliğimizin 1996/22 ve 1996/31 sayılı Genelgelerinden bahisle borçlar bakımından değer gösterilmesinin gerektiğinin düşünüldüğü belirtilerek, işlemin damga vergisi ve harç yönünden nasıl değerlendirileceği hususunda bilgi verilmesi istenilmiş olup bu konuda Gelir İdaresi Başkanlığından görüş talep edilmiştir.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Gelir İdaresi Başkanlığına gönderilen yazımızda, Birliğimizin 1996/22 ve 1996/31 sayılı Genelgelerine esas teşkil eden 04.03.1996 tarih ve 8574 sayılı ve 26.07.1996 tarih ve 34920 sayılı yazılarındaki görüşlerinden de bahsedilerek;</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;“…..</p>\n\n<p class=\"p_Normal\" style=\"background: #ffffff;\">Noterlik yazısı ekinde bulunan karar metninde, şirket ortağı ve aynı zamanda müdürü olan ortağın şirketteki tüm hisselerini söz konusu karardan önce alınan 2017/04 sayılı Kararla diğer ortağa devrettiğinden, şirket müdürlüğünün sona erdiğine, imza sirkülerinin iptal edilmesine, hisseleri devralan diğer ortağın şirket müdürlüğüne seçilmesine, şirketin maksat ve mevzuna giren bilimum işlem ve muamelelerin ifasına yetkili olduğuna dair karar olduğu görülmektedir.</p>\n\n<p class=\"p_Normal\" style=\"background: #ffffff;\">Karara eklenen &quot;Şirketin Borçlarından Dolayı Hissedarların Sorumlulukları” başlıklı metinde ise hisselerin devrinden öncesi ve sonrasında doğmuş veya doğacak, muaccel olan ve ileride muaccel olacak, bütün zamanlara ait şirketin bilanço, defter kayıtları ve diğer tüm kayıtlarında yer alan veya almayan borçlardan sorumlu olduğunu ve ödeyeceğini hisseleri devralan ortak beyan ve taahhüt etmektedir.</p>\n\n<p class=\"p_Normal\" style=\"background: #ffffff;\">Taahhütname niteliğine haiz olan bu metinden, ilgi (a) ve (b) de belirtilen Bakanlığınız görüşlerine göre yayımlanan 1996/22 ve 1996/31 sayılı Genelgelerimiz çerçevesinde borçların bilinen ve tahmini tutarının beyan edilmesi suretiyle nispi damga vergisi ve harç tahsil olunması gerekmektedir.</p>\n\n<p class=\"p_Normal\" style=\"background: #ffffff;\">Ancak 488 sayılı Kanunun 10 uncu maddesindeki “Damga Vergisi nispi veya maktu olarak alınır.</p>\n\n<p class=\"p_Normal\" style=\"background: #ffffff;\">Nispi vergide, kağıtların nevi ve maliyetlerine göre, bu kağıtlarda yazılı belli para, maktu vergide kağıtların mahiyetleri esastır.</p>\n\n<p class=\"p_Normal\" style=\"background: #ffffff;\">Belli para terimi, kağıtların ihtiva ettiği veya bunlarda yazılı rakamların hasıl edeceği parayı ifade eder.” </p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\">şeklindeki hükümden hareketle, bu taahhütnamede nispi damga vergisi tatbikatını gerektiren bir değer bulunmadığı gibi, bir değer hesabına yardım edecek rakamları da ihtiva etmemektedir. Yanısıra 488 sayılı Kanunun 4 üncü maddesinde öngörüldüğü şekilde belli parayı ihtiva eden bir kağıda da atıf yapılmamaktadır.</p>\n\n<p class=\"p_Normal\" style=\"background: #ffffff;\">Bu sebeple de söz konusu kağıtta değer gösterilmesi zorunluluğunun öngörülmesi 488 sayılı Kanunun halen yürürlükte olan hükümlerinin zorlanması anlamına gelmektedir.</p>\n\n<p class=\"p_Normal\" style=\"background: #ffffff;\">Diğer taraftan bu nevi taahhütnameler 492 sayılı Harçlar Kanununun 42 nci maddesindeki değer gösterme mecburiyeti kapsamında da yer almamaktadır. Zira bu madde menkul ve gayrimenkul malların alımı, satımı ve aynını ilgilendiren taahhütlerde değer mecburiyetini düzenlemektedir.</p>\n\n<p class=\"p_Normal\" style=\"background: #ffffff;\">Sonuç olarak devir tarihinden sonraki bir zamanda ve bu tarihe kadar olan dönem için doğabilecek borçlara ilişkin olarak düzenlenen ve ihtiva edeceği rakamlar bugünden bilinemeyen taahhütnameleri değer mecburiyetinin dışında kabul etmenin daha mantıklı olabileceği düşünülmektedir.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Konunun bu gerekçeler ışığında tetkiki ile ilgi (a) ve (b) deki Bakanlığınız yazılarında belirtilen görüşlerinizin bir kez daha gözden geçirilerek sonucunun Birliğimize bildirilmesi”</p>\n\n<p class=\"p_Normal\" style=\"background: #ffffff;\"><span style=\"font-weight: bold;\"> &nbsp; &nbsp; &nbsp; &nbsp; &nbsp;  </span>denilmek suretiyle görüş talep edilmiştir.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Gelir İdaresi Başkanlığından cevaben alınan ve Yönetim Kurulumuzun 14.12.2020 günlü toplantısında görüşülen (c) yazıda;</p>\n\n<p class=\"p_Normal\" style=\"background: #ffffff;\"> &nbsp;“İlgi (c)'de kayıtlı yazınız ve eklerinin incelenmesinden, bir noterlik tarafından Birliğinize intikal ettirilen yazıda, iki ortaklı şirkette ortaklardan birinin hissesini diğer ortağa devretmek suretiyle ayrıldığı ve kalan tek ortak tarafından alınan karar metnine, &quot;Şirketin Borçlarından Dolayı Hissedarların Sorumlulukları&quot; başlıklı metnin eklenmesi suretiyle tasdikinin talep edildiği, eklenmek istenen metnin borç taahhüdünü içermesi nedeniyle Birliğinizin 1996/22 ve 1996/31 sayılı Genelgeleri kapsamında borçlar bakımından değer gösterilmesi gerektiğinin değerlendirildiği belirtilerek, yazınız ekinde alınan karara ekli, &quot;Şirketin Borçlarından Dolayı Hissedarların Sorumlulukları&quot; başlıklı metinden ne şekilde damga vergisi ve harç aranılacağı hususunda görüş sorulduğu anlaşılmıştır.</p>\n\n<p class=\"p_Normal\" style=\"background: #ffffff;\">488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olacağı; 3 üncü maddesinde, damga vergisinin mükellefinin kağıtları imza edenler olduğu; Kanuna ekli (1) sayılı tablonun &quot;I-Akitlerle ilgili kağıtlar&quot; başlıklı bölümünün A/l fıkrasında, belli parayı ihtiva eden mukavelenameler, taahhütnameler ve temliknamelerin nispi oranda damga vergisine tabi tutulacağı hükme bağlanmıştır.</p>\n\n<p class=\"p_Normal\" style=\"background: #ffffff;\">492 sayılı Harçlar Kanununun 38 inci maddesinin bilinci fıkrasında, noter işlemlerinden bu Kanuna bağlı (2) sayılı tarifede yazılı olanların noter harçlarına tabi olduğu, 41 inci maddesinde, noter harçlarını (2) sayılı tarifede yazılı işlemlerden değer veya ağırlık ölçüsüne göre nispi, işlemin nevi ve mahiyetine göre maktu esas üzerinden alınacağı hükme bağlanmış, 42 nci maddesinde &quot;Değer veya ağırlık ölçüsüne göre harca tabi işlemlerde (2) sayılı tarifede yazılı değer veya ağırlıklar esastır.</p>\n\n<p class=\"p_Normal\" style=\"background: #ffffff;\">Menkul ve gayrimenkul mallar hakkında alım, satım, taahhüt ve rehinle ilgili her nevi mukavele, senet ve kağıtlarda değer gösterilmesi mecburidir. Rehin bordroları ile kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler hakkında bu hüküm uygulanmaz.&quot; hükmüne yer verilmiştir.</p>\n\n<p class=\"p_Normal\" style=\"background: #ffffff;\">Kanuna bağlı (2) sayılı tarifenin I/1 maddesinde, muayyen bir meblağı ihtiva eden her nevi senet, mukavelename ve kağıtlardan beher imza için nispi oranda; II/1 maddesinde ise belli meblağı ihtiva etmeyen ve alınacak harç miktarı kanun ve tarifede ayrıca gösterilmemiş olan senet, mukavele ve kağıtlardaki imzaların beherinden maktu tutarda harç alınacağı hüküm altına alınmıştır.</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\"><span style=\"font-weight: bold;\">İlgi (c)'de kayıtlı yazınızın ekinde yer alan &quot;Şirket Borçlarından Dolayı Hissedarların Sorumlulukları&quot; başlıklı metnin incelenmesinden, hisseleri devir alan Murat TOSMAK'ın, hisselerin devir tarihinden öncesine ve sonrasına ait bütün zamanlara ait şirketin bilanço, defter kayıtları ve diğer tüm kayıtlarında yer alan veya almayan, doğmuş ve gelecekte doğacak, muaccel olan ve ileride muaccel olacak olan vergi borçları Sosyal Güvenlik Kurumu Prim Borçları dahil her tür devlet kurumlarına ait borçlar ve banka kredileri, her türlü ticari alışveriş nedeniyle satıcılara karşı borçlar, sair ve kambiyo hukukundan doğan (çek-senet-poliçe) borçlarından ve yanısıra bunlar dışında kalan tüm borçlarından sorumlu olduğunu, söz konusu borçlardan hisselerini devir eden Muhammet CENGİZ' in hiçbir sorumluluğu bulunmadığını beyan ve taahhüt ettiği anlaşılmaktadır.</span></p>\n\n<p class=\"p_Normal\" style=\"background: #ffffff;\">Buna göre, yazınıza konu edilen ve ilgi (a) ve (b)'de kayıtlı yazılarımız konusu ile aynı mahiyette olduğu anlaşılan işleme ilişkin olarak ilgi yazılarımız çerçevesinde işlem yapılması gerekmektedir.”</p>\n\n<p class=\"p_Normal\" style=\"background: #ffffff;\">şeklinde görüş bildirilmiştir.</p>\n\n<p class=\"p_Normal\" style=\"background: #ffffff;\">Gelir İdaresi Başkanlığının yazısında, incelemeye konu olan ilgili noterlik yazısı ekinde bulunan işlem örneğinin Birliğimizin 1996/22 ve 1996/31 sayılı Genelgelerine konu olan işlemlerle aynı konuda olduğu, bu Genelgemize esas olan ve Gelir İdaresi Başkanlığından alınan 04.03.1996 tarih ve 8574 sayılı, 26.07.1996 tarih ve 34920 sayılı yazıları çerçevesinde işlem yapılması gerektiği bildirilmiştir.</p>\n\n<p class=\"p_Normal\" style=\"background: #ffffff;\">Buna göre, sözkonusu işlem örneğinde yer alan borç taahhüdünden, Birliğimizin 1996/22 ve 1996/31 sayılı Genelgelerine göre miktarı bilinebilen borç bakımından değer gösterilmesi ve gösterilecek değer üzerinden nispi damga vergisi ve harç alınması gerekmektedir.</p>\n\n<p class=\"p_Normal\" style=\"background: #ffffff;\">Ancak, gerek inceleme konusu işlemin ve gerekse 1996/22 ve 1996/31 sayılı Genelgeler konusu işlemlerin;</p>\n\n<p class=\"p_Normal\" style=\"background: #ffffff;\"><span style=\"font-weight: bold;\">“Hisseleri devir alan ….., hisselerin devir tarihine kadar olan dönem için ve devir tarihinden sonra bu hisselere isabet etmek üzere</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">-Vergi</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">-SGK primi</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">-Devlet Kurumları alacağı</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">-Banka kredisi</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">-Her türlü ticari alış veriş</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">-Kambiyo hukuku</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">sebebiyle herhangi bir borç tahakkuk etmesi/doğması halinde devredenin bir sorumluluğu olmayacak, bu doğması muhtemel borçlar devir alan tarafından üstlenilecektir.”</span></p>\n\n<p class=\"p_Normal\" style=\"background: #ffffff;\">şeklinde düzenlenmesi halinde bu işlemde gelecekte ortaya çıkması ihtimal dahilinde olan ve düzenleme anında tutarının bilinmesi mümkün olmayan parasal mükellefiyet yönünden bir değerden bahsedilmesi söz konusu olmayacaktır.</p>\n\n<p class=\"p_Normal\" style=\"background: #ffffff;\">Bu sebeple böyle bir işlem sadece maktu harcın konusuna girecektir.</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\">Bilgi edinilmesini rica ederim.</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Dursun CİN</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"2020-9-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 08.04.2021</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:31.293651"
}