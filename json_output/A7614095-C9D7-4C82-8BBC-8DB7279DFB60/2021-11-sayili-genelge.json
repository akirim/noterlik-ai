{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2021-11-sayili-genelge.html",
    "title": "2021-11 sayılı genelge",
    "description": "Mali Danışmanlık-136-20112 Ankara,        07.06.2021 Özü: 6306 sayılı Kanuna göre kira yardımından feragat hk.     G E N E L G E ( 11 )             Bir noterliğimizden alı",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2021-11 sayılı genelge Email Gönder 2021-11 sayılı genelge << Fihrist-Ana sayfa >> 2021-11 sayılı genelge FERAGATNAMELER    MEVZUAT    MAKALE    45 SAYILI GENELGE Mali Danışmanlık-136-20112 Ankara,        07.06.2021 Özü: 6306 sayılı Kanuna göre kira yardımından feragat hk. G E N E L G E ( 11 ) Bir noterliğimizden alınan ve Genelgemiz ekinde örneği mevcut olan 6306 sayılı Kanun kapsamında  inşa edilecek binalarda mülk sahiplerine verilecek olan ya da verilen kira yardımları için mülk sahiplerinin birbiri lehine kira yardımından feragat ettiklerine dair “….. adresindeki inşaat sebebiyle adımıza ödenecek kira alacağımızdan …. kişi lehine bedelsiz feragat ediyorum” şeklindeki işlem örneğinin ne surette harç ve damga vergisine tabi tutulacağı hakkındaki görüş talebi, Gelir İdaresi Başkanlığına intikal ettirilmiştir. Gelir İdaresi Başkanlığından cevaben alınan ve Yönetim Kurulumuzun 24.05.2021 günlü toplantısında görüşülen, 30.04.2021 günlü ve 57763 sayılı yazıda, “İlgi (a)'da kayıtlı yazınızda, 6306 sayılı Afet Riski Altındaki Alanların Dönüştürülmesi Hakkında Kanun kapsamında mülk sahiplerine verilecek olan ya da verilen kira yardımları için mülk sahiplerinin birbiri lehine kira yardımından feragat ettikleri belirtilerek, anılan Kanun kapsamında noterliklerde yapılacak \"Kira Yardımından Feragat\" işlemi üzerinden damga vergisi ve harç alınıp alınmayacağı hususunda Başkanlığımız görüşünün talep edilmesi üzerine, ilgi (b)'de kayıtlı yazımızla somut olaya ilişkin kağıt örneklerinin gönderilmesi durumunda Başkanlığımızca değerlendirme yapılabileceği bildirilmiş, bu defa ilgi (c) yazınız ekinde feragatname örneği gönderilerek Başkanlığımız görüşü talep edilmiştir. 488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu; 4 üncü maddesinde, bir kağıdın tabi olacağı verginin tayini için o kağıdın mahiyetine bakılacağı ve buna göre tabloda yazılı vergisinin bulunacağı, kağıtların mahiyetinin tayininde, şekli kanunlarda belirtilmiş olanlarda kanunlardaki adlarına, belirtilmemiş olanlarda üzerlerindeki yazının tazammun ettiği hüküm ve manaya bakılacağı, mahiyeti tayin edilmek istenen kağıt üzerinde başka bir kağıda atıf yapılmışsa, atıf yapılan kağıdın hükümlerine nazaran iktisap ettiği mahiyete göre vergi alınacağı; Kanuna ekli (1) sayılı tablonun \"I. Akitlerle ilgili kağıtlar\" başlıklı bölümünün A/1 fıkrasında ise, belli parayı ihtiva eden mukavelenameler, taahhütnameler ve temliknamelerin damga vergisine tabi olduğu hükme bağlanmıştır. 492 sayılı Harçlar Kanununun 38 inci maddesinin birinci fıkrasında, noter işlemlerinden bu kanuna bağlı (2) sayılı tarifede yazılı olanların noter harçlarına tabi olduğu; 41 inci maddesinde, noter harçlarının (2) sayılı tarifede yazılı işlemlerden değer veya ağırlık ölçüsüne göre nispi, işlemin nev'i ve mahiyetine göre maktu esas üzerinden alınacağı; 42 nci maddesinde ise değer veya ağırlık ölçüsüne göre harca tabi işlemlerde (2) sayılı tarifede yazılı değer veya ağırlığın esas olduğu, menkul ve gayrimenkul mallar hakkında alım, satım, taahhüt ve rehinle ilgili her nevi mukavele, senet ve kâğıtlarda değer gösterilmesinin mecburi olduğu, rehin bordroları ile kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler hakkında bu hükmün uygulanmayacağı belirtilmiştir. Öte yandan, ilgide kayıtlı yazınız ekinde yer alan \"Feragatname\" başlıklı kağıdın incelenmesinden, bahsi geçen kağıt örneğinde feragat edenin diğer hissedarlar lehine kira yardımı hakkından bedelsiz feragat ettiği ve 6306 sayılı Kanun kapsamındaki faiz desteğinden yararlanmayacağı hususlarını kabul ve beyan ettiğine ilişkin ifadelere yer verildiği anlaşılmaktadır. Bu çerçevede, yazınız ekinde yer aldığı gibi düzenlenmesi halinde, “Feragatname” başlıklı kağıdın, 488 sayılı Kanuna ekli (1) sayılı tabloda sayılan kağıtlardan olmadığından damga vergisine tabi tutulmaması; söz konusu kağıdın Harçlar Kanununun 42 nci maddesi kapsamında değer gösterilmesi zorunlu kağıtlar içerisinde bulunmaması nedeniyle, noterde yapılacak işlemden 492 sayılı Kanuna bağlı (2) sayılı tarifenin II/1 fıkrası gereğince maktu harç aranılması gerekmektedir.” denilmektedir. Gelir İdaresi Başkanlığı görüşüne göre, 6306 sayılı Kanun kapsamında inşa edilecek olan binalardaki mülk sahiplerinin, adlarına ödenecek ya da ödenmesi muhtemel olan kira yardımlarından bir başkası lehine feragate dair işlem, a) Damga vergisinin konusuna girmemektedir. b) Bu işlemde Harçlar Kanununun 42 nci maddesinde belirtilen manada bir taahhüt de içermediğinden, işlemde değer gösterilmesi mecburiyeti bulunmamaktadır. c) Bu sebeple inceleme konusu işlem örneğinin tasdik edilmesi esnasında, işlemden, sadece maktu harç tahsil edilmesi yeterli olacaktır. Bilgilerinizi rica ederim. Dursun CİN Başkan Ek: İşlem Örneği Ek için tıklayınız. Güncelleme: 23.10.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2021-11 sayılı genelge",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2021-11-sayili-genelge.html",
        "title": "",
        "target": "",
        "type": "internal"
      },
      {
        "text": "2021-11 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2021-11-sayili-genelge.html",
        "title": "",
        "target": "_top",
        "type": "internal"
      },
      {
        "text": "FERAGATNAMELER",
        "href": "feragatnameler-dizini.html",
        "title": "FERAGATNAMELER-DİZİNİ",
        "target": "",
        "type": "internal"
      },
      {
        "text": "MEVZUAT",
        "href": "feragatname-mevzuat.html",
        "title": "FERAGAT MEVZUATI",
        "target": "",
        "type": "internal"
      },
      {
        "text": "MAKALE",
        "href": "feragatname-hak-makaleler-dizini.html",
        "title": "FERAGATNAME HAKKINDA MAKALELER DİZİNİ",
        "target": "",
        "type": "internal"
      },
      {
        "text": "45 SAYILI GENELGE",
        "href": "muvafakat-ve-feragat-beyanlari-hak-birlestirilmis-45-sayili-genelge.html#feragatlemler",
        "title": "MUVAFAKAT VE FERAGAT BEYANLARI İŞLEMLERİNE İLİŞKİN DÜZENLEMELER VE AÇIKLAMALAR HAK BİRLEŞTİRİLMİŞ 45 SAYILI GENELGE",
        "target": "",
        "type": "internal"
      },
      {
        "text": "Afet Riski Altındaki Alanların Dönüştürülmesi Hakkında Kanun",
        "href": "afet-riski-altindaki-alanlarin-donus-hak-kanun.html",
        "title": "",
        "target": "",
        "type": "internal"
      },
      {
        "text": "Harçlar Kanunu",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "488 sayılı Kanuna ekli (1) sayılı tabloda",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Ek için tıklayınız.",
        "href": "https://portal.tnb.org.tr/GenelgeGenelYaziEklerDocLib/202167134451220210607130026995.pdf",
        "title": "",
        "target": "_blank",
        "type": "external"
      },
      {
        "text": "Güncelleme: 23.10.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2021-11 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2021-11 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Mali Danışmanlık-136-20112 Ankara, &nbsp; &nbsp; &nbsp; &nbsp;07.06.2021 Özü: 6306 sayılı Kanuna göre kira yardımından feragat hk. &nbsp; &nbsp; G E N E L G E ( 11 ) &nbsp; &nbsp; &nbsp; &nbsp; &nbsp; &nbsp; Bir noterliğimizden alı\" />\n\n   <link rel=\"canonical\" content=\"noterlikrehberi.net/rehber/index.html?2021-11-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2021-11-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2021-11 sayılı genelge\",\n\n   mailsubject: \"Tavsiye: Noterlik Rehberi - 2021-11 sayılı genelge &nbsp; &nbsp;FERAGATNAMELER&nbsp; &nbsp;MEVZUAT&nbsp; &nbsp;MAKALE&nbsp; &nbsp;45 SAYILI GENELGE\",\n\n   sharesubject: \"Noterlik Rehberi - 2021-11 sayılı genelge &nbsp; &nbsp;FERAGATNAMELER&nbsp; &nbsp;MEVZUAT&nbsp; &nbsp;MAKALE&nbsp; &nbsp;45 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2021-11-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2021-11-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2021-11-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2021-11-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2021-11-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2021-11-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2021-11-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2021-11 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2021-11-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2021-11 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"feragatnameler-dizini.html\" class=\"topiclink\" title=\"FERAGATNAMELER-DİZİNİ\">FERAGATNAMELER</a>  &nbsp; <a href=\"feragatname-mevzuat.html\" class=\"topiclink\" title=\"FERAGAT MEVZUATI\">MEVZUAT</a>  &nbsp; <a href=\"feragatname-hak-makaleler-dizini.html\" class=\"topiclink\" title=\"FERAGATNAME HAKKINDA MAKALELER DİZİNİ\">MAKALE</a>  &nbsp; <a href=\"muvafakat-ve-feragat-beyanlari-hak-birlestirilmis-45-sayili-genelge.html#feragatlemler\" class=\"topiclink\" title=\"MUVAFAKAT VE FERAGAT BEYANLARI İŞLEMLERİNE İLİŞKİN DÜZENLEMELER VE AÇIKLAMALAR HAK BİRLEŞTİRİLMİŞ 45 SAYILI GENELGE\">45 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\" style=\"background: #ffffff;\">Mali Danışmanlık<span style=\"font-weight: bold;\">-136-20112</span></p>\n\n<p class=\"p_Normal\" style=\"background: #ffffff;\">Ankara, &nbsp; &nbsp; &nbsp; &nbsp;07.06.2021</p>\n\n<p class=\"p_Normal\">Özü: 6306 sayılı Kanuna göre kira yardımından feragat hk.</p>\n\n<p class=\"p_Normal\" style=\"background: #ffffff;\"><span style=\"font-weight: bold;\">&nbsp;</span></p>\n\n<p class=\"p_Normal\" style=\"text-align: center; background: #ffffff;\">&nbsp;</p>\n\n<p class=\"p_Normal\" style=\"text-align: center; background: #ffffff;\"><span style=\"font-weight: bold;\">G E N E L G E</span></p>\n\n<p class=\"p_Normal\" style=\"text-align: center; background: #ffffff;\"><span style=\"font-weight: bold;\">( 11 )</span></p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\"><span style=\"font-weight: bold;\"> &nbsp; &nbsp; &nbsp;  </span>Bir noterliğimizden alınan ve Genelgemiz ekinde örneği mevcut olan 6306 sayılı Kanun kapsamında &nbsp;inşa edilecek binalarda mülk sahiplerine verilecek olan ya da verilen kira yardımları için mülk sahiplerinin birbiri lehine kira yardımından feragat ettiklerine dair “….. <span style=\"text-decoration: underline;\">adresindeki inşaat sebebiyle adımıza ödenecek kira alacağımızdan</span> …. <span style=\"text-decoration: underline;\">kişi lehine bedelsiz feragat ediyorum</span>” şeklindeki işlem örneğinin ne surette harç ve damga vergisine tabi tutulacağı hakkındaki görüş talebi, Gelir İdaresi Başkanlığına intikal ettirilmiştir.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;Gelir İdaresi Başkanlığından cevaben alınan ve Yönetim Kurulumuzun 24.05.2021 günlü toplantısında görüşülen, 30.04.2021 günlü ve 57763 sayılı yazıda,</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;“İlgi (a)'da kayıtlı yazınızda, 6306 sayılı <a href=\"afet-riski-altindaki-alanlarin-donus-hak-kanun.html\" class=\"topiclink\">Afet Riski Altındaki Alanların Dönüştürülmesi Hakkında Kanun</a> kapsamında mülk sahiplerine verilecek olan ya da verilen kira yardımları için mülk sahiplerinin birbiri lehine kira yardımından feragat ettikleri belirtilerek, anılan Kanun kapsamında noterliklerde yapılacak &quot;Kira Yardımından Feragat&quot; işlemi üzerinden damga vergisi ve harç alınıp alınmayacağı hususunda Başkanlığımız görüşünün talep edilmesi üzerine, ilgi (b)'de kayıtlı yazımızla somut olaya ilişkin kağıt örneklerinin gönderilmesi durumunda Başkanlığımızca değerlendirme yapılabileceği bildirilmiş, bu defa ilgi (c) yazınız ekinde feragatname örneği gönderilerek Başkanlığımız görüşü talep edilmiştir.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu; 4 üncü maddesinde, bir kağıdın tabi olacağı verginin tayini için o kağıdın mahiyetine bakılacağı ve buna göre tabloda yazılı vergisinin bulunacağı, kağıtların mahiyetinin tayininde, şekli kanunlarda belirtilmiş olanlarda kanunlardaki adlarına, belirtilmemiş olanlarda üzerlerindeki yazının tazammun ettiği hüküm ve manaya bakılacağı, mahiyeti tayin edilmek istenen kağıt üzerinde başka bir kağıda atıf yapılmışsa, atıf yapılan kağıdın hükümlerine nazaran iktisap ettiği mahiyete göre vergi alınacağı; Kanuna ekli (1) sayılı tablonun &quot;I. Akitlerle ilgili kağıtlar&quot; başlıklı bölümünün A/1 fıkrasında ise, belli parayı ihtiva eden mukavelenameler, taahhütnameler ve temliknamelerin damga vergisine tabi olduğu hükme bağlanmıştır.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;492 sayılı <a href=\"javascript:void(0);\" onclick=\"return hmshowPopup(event, popid_12661995, this);\" class=\"popuplink\">Harçlar Kanunu</a>nun 38 inci maddesinin birinci fıkrasında, noter işlemlerinden bu kanuna bağlı (2) sayılı tarifede yazılı olanların noter harçlarına tabi olduğu; 41 inci maddesinde, noter harçlarının (2) sayılı tarifede yazılı işlemlerden değer veya ağırlık ölçüsüne göre nispi, işlemin nev'i ve mahiyetine göre maktu esas üzerinden alınacağı; 42 nci maddesinde ise değer veya ağırlık ölçüsüne göre harca tabi işlemlerde (2) sayılı tarifede yazılı değer veya ağırlığın esas olduğu, menkul ve gayrimenkul mallar hakkında alım, satım, taahhüt ve rehinle ilgili her nevi mukavele, senet ve kâğıtlarda değer gösterilmesinin mecburi olduğu, rehin bordroları ile kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler hakkında bu hükmün uygulanmayacağı belirtilmiştir. </p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;Öte yandan, ilgide kayıtlı yazınız ekinde yer alan &quot;Feragatname&quot; başlıklı kağıdın incelenmesinden, bahsi geçen kağıt örneğinde feragat edenin diğer hissedarlar lehine kira yardımı hakkından bedelsiz feragat ettiği ve 6306 sayılı Kanun kapsamındaki faiz desteğinden yararlanmayacağı hususlarını kabul ve beyan ettiğine ilişkin ifadelere yer verildiği anlaşılmaktadır.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;Bu çerçevede, yazınız ekinde yer aldığı gibi düzenlenmesi halinde, “Feragatname” başlıklı kağıdın, <a href=\"javascript:void(0);\" onclick=\"return hmshowPopup(event, popid_1017380446, this);\" class=\"popuplink\">488 sayılı Kanuna ekli (1) sayılı tabloda</a> sayılan kağıtlardan olmadığından damga vergisine tabi tutulmaması; söz konusu kağıdın Harçlar Kanununun 42 nci maddesi kapsamında değer gösterilmesi zorunlu kağıtlar içerisinde bulunmaması nedeniyle, noterde yapılacak işlemden 492 sayılı Kanuna bağlı (2) sayılı tarifenin II/1 fıkrası gereğince maktu harç aranılması gerekmektedir.”</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;denilmektedir.</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;Gelir İdaresi Başkanlığı görüşüne göre, <span style=\"font-weight: bold;\">6306 sayılı Kanun kapsamında inşa edilecek olan binalardaki mülk sahiplerinin, adlarına ödenecek ya da ödenmesi muhtemel olan kira yardımlarından bir başkası lehine feragate dair işlem,</span></p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"background: #ffffff;\"><span class=\"f_Arial12\">a) Damga vergisinin konusuna girmemektedir.</span></p>\n\n<p class=\"p_Normal\" style=\"background: #ffffff;\"><span class=\"f_Arial12\">b) Bu işlemde Harçlar Kanununun 42 nci maddesinde belirtilen manada bir taahhüt de içermediğinden, işlemde değer gösterilmesi mecburiyeti bulunmamaktadır.</span></p>\n\n<p class=\"p_Normal\" style=\"background: #ffffff;\"><span class=\"f_Arial12\">c) Bu sebeple inceleme konusu işlem örneğinin tasdik edilmesi esnasında, işlemden, sadece maktu harç tahsil edilmesi yeterli olacaktır.</span></p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; </p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp; Bilgilerinizi rica ederim.</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Dursun CİN</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Başkan</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">&nbsp;</span></p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\"> &nbsp;</p>\n\n<p class=\"p_Normal\" style=\"background: #ffffff;\">Ek: İşlem Örneği</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\">&nbsp;</p>\n\n<p class=\"p_Normal\"><span style=\"font-weight: bold; background-color: #ffffff;\"><a href=\"https://portal.tnb.org.tr/GenelgeGenelYaziEklerDocLib/202167134451220210607130026995.pdf\" target=\"_blank\" onclick=\"return HMTrackTopiclink(this);\" class=\"weblink\">Ek için tıklayınız.</a></span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2021-11-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 23.10.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:31.842923"
}