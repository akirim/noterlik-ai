{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2021-12-sayili-genelge.html",
    "title": "2021-12 sayılı genelge",
    "description": "Mali Danışmanlık- 162-24577 Ankara   06.07.2021 Özü: Tek taraflı olarak akdin feshine ait ihtarnameler",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2021-12 sayılı genelge Email Gönder 2021-12 sayılı genelge << Fihrist-Ana sayfa >> 2021-12 sayılı genelge İHTAR - İHBARLAR    21 SAYILI GENELGE    GEN VE G. YAZI    MEVZUAT Mali Danışmanlık- 162-24577 Ankara   06.07.2021 Özü: Tek taraflı olarak akdin feshine ait ihtarnameler GENELGE ( 12 ) Birliğimizin 1988/61 sayılı Genelgesinin dayanağını teşkil eden, 02.09.1988 günlü ve HARÇ: 2232314-178/54049 sayılı Gelir İdaresi Başkanlığı görüşünde, “İlgi yazınızda başka bir akde atıfta bulunarak, tek taraflı olarak o akdi feshettiklerine dair bir yazının ilgililerce diğer tarafa ihbarının istenmesi halinde bu işlemin fesihname mi yoksa ihbar işlemi mi sayılacağı ve ne şekilde harç ve vergiye tabi tutulacağı hususunda Başkanlığımız görüşü sorulmaktadır. Bilindiği üzere, 492 sayılı Harçlar Kanununa bağlı 87/12462 sayılı Bakanlar Kurulu kararı ile değişik (2) sayılı tarifenin II/2 pozisyonunda (her nevi tebliğ – 6830 sayılı Kanun hükümleri muvacehesinde muhataba yapılacak tebliğler dahil – ihbar, ihtar ve protestolardan muhataba tebliğ edilecek beher nüsha için maktu) harç tahsil edileceği hükme bağlanmıştır. Öte yandan, tek taraflı olarak önceki bir akdin feshine mütedair yazı başlı başına fesihname sayılmamakta, ilgilisi bu yazıyı içeren dilek ve kararının muhataba ihbarını istediğine göre, muhataba yapılacak bildirimin ihbar olarak kabulü gerekmektedir. Bu nedenle, söz konusu işlemin 492 sayılı Kanuna bağlı (2) sayılı tarifenin II/2 pozisyonuna göre beher nüsha için 1000 TL. harca tabi tutulması icabeder.” denilmiştir. Bahse konu görüşe istinaden, bugüne kadar, bir akdin feshine dair olarak düzenlenmiş olan ihbarnameler yönünden, ihbarda bulunanın fesih iradesinin muhataba bildirilmek isteniyor olması göz önüne alınarak, bu nevi işlemlerden damga vergisi tahsil edilmemiştir. Ancak bilgi sahibi olunulan kimi Vergi Dairesi Başkanlıkları görüşlerinde fesih ihbarlarının fesihname olarak değerlendirilmesi ve feshedilen kağıdın ihtiva ettiği değer üzerinden nispi damga vergisi tahsil edilmesi gerektiği bildirilmektedir. Uygulamada hukuki bir yanlışlığa düşülmesinin önlenmesinin yanı sıra gerek işlem ilgilisi vatandaşlar gerekse söz konusu ihbarları işleme koyan noterler açısından doğabilecek mağduriyetlerin önüne geçilmesi amacıyla, konunun bir kez daha, 02.09.1988 günlü ve HARÇ: 2232314-178/54049 sayılı yazılarındaki görüş de dikkate alınarak, yeniden değerlendirilmesi talebinde bulunulmuştur. Gelir İdaresi Başkanlığından alınan 21.05.2020 günlü ve 53701 sayılı cevabi yazıda özetle, “… Buna göre, tarafların karşılıklı anlaşarak daha önce düzenlenmiş bir sözleşmenin feshi için aralarında düzenledikleri kağıtlar ile yine tarafların karşılıklı ve birbirine uygun irade beyanlarını içeren daha önce düzenlenmiş bir sözleşmede, kendisine yetki verilen tarafın tek taraflı irade beyanıyla sözleşmenin feshine imkan veren açık bir hükme yer verilmesi durumunda, atıf yapılan sözleşmenin feshedildiğinin bildirilmesine ilişkin olarak düzenlenen ve feshe yetkili tarafın imzasını taşıyan fesih ihbarlarının, mahiyeti itibarıyla fesihname olarak değerlendirilerek, 488 sayılı Kanuna ekli (1) sayılı tablonun I/A-5 fıkrası uyarınca damga vergisine, Harçlar Kanununa bağlı (2) sayılı tarifenin 1/1 inci maddesine göre harca tabi tutulması gerekmektedir. Diğer taraftan, fesih konusu sözleşmede tek taraflı feshe imkan veren düzenleme bulunmamasına rağmen sözleşmenin sonlandırıldığını belirten irade beyanlarına ilişkin fesih ihbarları ile sözleşmedeki hükme istinaden sözleşme şartlarının yerine getirilmesi için belli bir süre verilerek şartların yerine getirilmesini, aksi halde sözleşmenin sona ereceğini belirten irade beyanlarına ilişkin fesih ihbarlarının, fesihname olarak değerlendirilmesi mümkün bulunmadığından, 488 sayılı Kanuna tabi kağıtlar arasında yer almaması nedeniyle damga vergisine tabi tutulmayacağı, Harçlar Kanununa bağlı (2) sayılı tarifenin II/2 maddesine göre harca tabi tutulacağı tabiidir.” denilerek, 1- Sözleşmede, tarafların tek taraflı irade beyanıyla sözleşmenin feshine imkan veren açık bir hükme yer vermiş olmaları durumunda, feshe yetkili tarafın imzasını taşıyan fesih ihbarlarının, mahiyeti itibarıyla fesihname olarak değerlendirilmesi ve sözleşmede yer alan değer üzerinden binde 1,89 oranında nispi damga vergisi tahsil edilmesi, ayrıca imza tasdikinin de talep edilmesi durumunda yine sözleşmede yer alan değer üzerinden nispi harç tahsil edilmesi gerektiği, 2- Fesih konusu sözleşmede tek taraflı feshe imkan veren düzenleme bulunmamasına rağmen sözleşmenin sonlandırıldığını belirten irade beyanlarına ilişkin fesih ihbarları ile sözleşmedeki hükme istinaden sözleşme şartlarının yerine getirilmesi için belli bir süre verilerek şartların yerine getirilmesini, aksi halde sözleşmenin sona ereceğini belirten irade beyanlarına ilişkin fesih ihbarlarının, fesihname olarak değerlendirilmesi mümkün bulunmadığından, işlemlerin maktu harç tahsil edilerek gerçekleştirilmesinin yeterli olacağı, şeklinde görüş bildirilmiştir. Konu Yönetim Kurulunun 19.10.2020 günlü toplantısında görüşülmüş ve 1988/61 sayılı genelgemiz esaslarına dayanak olan Gelir İdaresi Başkanlığı görüşünde esaslı değişikliği öngördüğü cihetle konunun 6502 sayılı Tüketicinin Korunması Hakkındaki Kanunda yer alan 1-  Taksitle satış sözleşmeleri 2-  Tüketici kredisi sözleşmeleri 3-  Ön ödemeli konut satış sözleşmeleri muhtevasında bulunan cayma hakkının kullanılmasına yönelik olarak düzenlenmek istenilen, Yine 4857 sayılı İş Kanununda yer alan 24 üncü ve 25 inci maddeler muhtevasında yer alan süre bitiminden önce haklı feshe ilişkin olarak düzenlenecek olan, fesih ihbarlarında da aynı prensiplerin geçerli olup olmayacağına yönelik görüş  talebimize ilişkin olarak düzenlenen yazımıza cevaben alınan 09.06.2021 günlü ve 69514 sayılı yazıda, “İlgi (a)'da kayıtlı yazınızda bir akdin feshine dair olan, ihbarda bulunanın fesih iradesinin muhataba bildirilmesine ilişkin düzenlenen \"fesih ihbarı\" başlıklı kağıtların fesihname olarak değerlendirilip değerlendirilmeyeceğine, dolayısıyla söz konusu kağıtlarda damga vergisi uygulamasına ilişkin Başkanlığımız görüşü talep edilmiş, ilgi (b)’de kayıtlı yazımızda tarafların karşılıklı anlaşarak daha önce düzenlenmiş bir sözleşmenin feshi için aralarında düzenledikleri kağıtlar ile yine tarafların karşılıklı ve birbirine uygun irade beyanlarını içeren daha önce düzenlenmiş bir sözleşmede, kendisine yetki verilen tarafın tek taraflı irade beyanıyla sözleşmenin feshine imkan veren açık bir hükme yer verilmesi durumunda, atıf yapılan sözleşmenin feshedildiğinin bildirilmesine ilişkin olarak düzenlenen ve feshe yetkili tarafın imzasını taşıyan fesih ihbarlarının, mahiyeti itibarıyla fesihname olarak değerlendirilerek 488 sayılı Damga Vergisi Kanununa ekli (1) sayılı tablonun I/A-5 fıkrası uyarınca damga vergisine tabi tutulması gerektiğine, diğer taraftan fesih konusu sözleşmede tek taraflı feshe imkan veren düzenleme bulunmamasına rağmen sözleşmenin sonlandır ildiğim belirten irade beyanlarına ilişkin fesih ihbarları ile sözleşmedeki hükme istinaden sözleşme şartlarının yerine getirilmesi için belli bir süre verilerek şartların yerine getirilmesini, aksi halde sözleşmenin sona ereceğini belirten irade beyanlarına ilişkin fesih ihbarlarının fesihname olarak değerlendirilmesinin mümkün bulunmadığından damga vergisine tabi tutulmayacağına dair Başkanlığımız görüşü bildirilmişti. Bu defa ilgi (c)'de kayıtlı yazınızın incelenmesinden, 6502 sayılı Tüketicinin Korunması Hakkındaki Kanunda yer alan hükümler gereği tüketicilerin, taksitle satış sözleşmelerinden yedi gün içinde, tüketici kredisi sözleşmeleri ve ön ödemeli konut satış sözleşmelerinden ise on dört gün içinde herhangi bir gerekçe göstermeksizin ve cezai şart ödemeksizin cayma hakkına sahip olduğundan; 4857 sayılı İş Kanununda yer alan hükümler gereği de işçi ve işverenlerin, süresi belirli olsun veya olmasın iş sözleşmelerini kanunda belirtilen hallerde sürenin bitiminden önce veya bildirim süresini beklemeksizin feshedebileceklerinden bahisle, anılan kanun hükümleri karşısında meseleye bakıldığında işlem taraflarının sözleşmede serbest iradeleri ile tayin ettikleri fesih şartlarının yer almadığı, fesih şartlarının tamamen kanuni düzenlemede yer aldığı ve ilgililerin de var olan kanuni bir hakkın kullanımı manasında fesih ihbarında bulunduğu, bu nedenle söz konusu fesih ihbarlarının damga vergisine tabi tutulmaması gerektiğinin düşünüldüğü belirtilerek, konu hakkında Başkanlığımız görüşünün talep edildiği anlaşılmıştır. 488 sayılı Damga Vergisi Kanununun 1 inci maddesi uyarınca, damga vergisinin konusunu Kanuna ekli (1) sayılı tabloda yazılı kağıtlar oluşturmakta olup, söz konusu kağıtların ne şekilde vergilendirileceği hususunun her bir kağıdın taraflarına, içeriğine ve mahiyetine göre tayin edilmesi gerekmektedir. Buna göre, 6502 sayılı Tüketicinin Korunması Hakkındaki Kanunda yer alan hükümler gereği taksitle satış sözleşmeleri, tüketici kredisi sözleşmeleri ve ön ödemeli konut satış sözleşmelerinden cayma ve 4857 sayılı İş Kanunu kapsamındaki iş sözleşmelerinden fesih hakkının kullanıldığına dair noterliklerde düzenlenen kağıt örnekleri yer almadığından değerlendirme yapılamamış olup, somut olaya ilişkin olarak 6502 ve 4857 sayılı Kanunlar kapsamında noterliklerde düzenlenen kağıt örneklerinin gönderilmesi durumunda 488 sayılı Damga Vergisi Kanunu yönünden değerlendirme yapılması mümkün bulunmaktadır.” denilmektedir. Gelir İdaresi Başkanlığından alınan görüşte, muhtelif durumlar itibariyle düzenlenen fesih ihbarları hakkında somut görüş alınamamış olması sebebiyle, ilk görüşlerinde yer alan prensiplerin genelge muhtevasında noterliklere duyurulmasına karar verilmiştir. Buna göre, 1- “Aramızda ...…  işi nedeniyle düzenlenen ..… tarihli sözleşmenin ..… maddesinin taraflara vermiş olduğu tek taraflı fesih yetkisine dayanılarak işbu sözleşmeyi feshettiğimi ihtaren bildiririm.” şeklindeki fesih ihbarları fesihname olarak kabul edildiğinden, bu kağıdın, feshedilmek istenilen sözleşme değeri üzerinden binde 1,89 nispetinde damga vergisine tabi tutulması gerekmektedir. 2- a) “Aramızda ...…  işi nedeniyle düzenlenen ..… tarihli sözleşmeyi, gördüğüm lüzum üzerine feshettiğimi ihtaren bildiririm.” b) “Aramızda ...…  işi nedeniyle düzenlenen ..… tarihli sözleşmeyi, sözleşmede yer alan edimlerin tarafınızca yerine getirilmemesi sebebiyle, haklı sebeplere binaen feshettiğimi ihtaren bildiririm.” c) “Aramızda ...…  işi nedeniyle düzenlenen ..… tarihli sözleşmeyi, sözleşmede yer alan edimlerin tarafınızca ….  tarihine kadar yerine getirilmemesi halinde feshedeceğimi ihtaren bildiririm.” şeklinde düzenlenen fesih ihbarları, fesihname olarak kabul edilmediğinden, bu kağıtlardan damga vergisi tahsil edilmesine gerek bulunmamaktadır. Diğer taraftan, bu ihtarlar sebebiyle maktu ihtar/tebliğ harcı alınacağı tabiidir. Bilgi edinilmesini rica ederim. Dursun CİN Başkan Güncelleme: 23.10.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2021-12 sayılı genelge",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2021-12-sayili-genelge.html",
        "title": "",
        "target": "",
        "type": "internal"
      },
      {
        "text": "2021-12 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2021-12-sayili-genelge.html",
        "title": "",
        "target": "_top",
        "type": "internal"
      },
      {
        "text": "İHTAR - İHBARLAR",
        "href": "ihtarnameler-ihbarnameler.html",
        "title": "İHTAR - İHBAR DİZİNİ",
        "target": "",
        "type": "internal"
      },
      {
        "text": "21 SAYILI GENELGE",
        "href": "azil-ihtar-ihbar-ve-istifa-diger-teblig-isl-hak-birlestirilmis-21-sa-genelge.html#ihtarnameveihbarnametebliiilemlerindedikkatedilmesigerekenhususlar",
        "title": "AZİL, İHTAR, İHBAR VE İSTİFA VE DİĞER TEBLİĞ İŞLEMLERİ HAK.BİRLEŞTİRİLMİŞ 21 SAYILI GENELGE",
        "target": "",
        "type": "internal"
      },
      {
        "text": "GEN VE G. YAZI",
        "href": "ihtarname-ihbarname-genelgeler-genelyazilar.html",
        "title": "",
        "target": "",
        "type": "internal"
      },
      {
        "text": "MEVZUAT",
        "href": "javascript:void(0);",
        "title": "MEVZUAT - İHTARNAME - İHBARNAME",
        "target": "",
        "type": "internal"
      },
      {
        "text": "1988/61 sayılı Genelgesinin",
        "href": "1988-61-sayili-genelge.html",
        "title": "",
        "target": "",
        "type": "internal"
      },
      {
        "text": "488 sayılı Kanuna ekli (1) sayılı tablonun",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Harçlar Kanunu",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "İş Kanunu",
        "href": "is-kanunu.html",
        "title": "",
        "target": "",
        "type": "internal"
      },
      {
        "text": "Güncelleme: 23.10.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2021-12 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2021-12 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Mali Danışmanlık- 162-24577 Ankara &nbsp; 06.07.2021 Özü: Tek taraflı olarak akdin feshine ait ihtarnameler\" />\n\n   <link rel=\"canonical\" content=\"noterlikrehberi.net/rehber/index.html?2021-12-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2021-12-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2021-12 sayılı genelge\",\n\n   mailsubject: \"Tavsiye: Noterlik Rehberi - 2021-12 sayılı genelge &nbsp; &nbsp;İHTAR - İHBARLAR&nbsp; &nbsp;21 SAYILI GENELGE&nbsp; &nbsp;GEN VE G. YAZI&nbsp; &nbsp;MEVZUAT\",\n\n   sharesubject: \"Noterlik Rehberi - 2021-12 sayılı genelge &nbsp; &nbsp;İHTAR - İHBARLAR&nbsp; &nbsp;21 SAYILI GENELGE&nbsp; &nbsp;GEN VE G. YAZI&nbsp; &nbsp;MEVZUAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2021-12-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2021-12-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2021-12-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2021-12-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2021-12-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2021-12-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2021-12-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2021-12 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2021-12-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2021-12 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"ihtarnameler-ihbarnameler.html\" class=\"topiclink\" title=\"İHTAR - İHBAR DİZİNİ\">İHTAR - İHBARLAR</a>  &nbsp; <a href=\"azil-ihtar-ihbar-ve-istifa-diger-teblig-isl-hak-birlestirilmis-21-sa-genelge.html#ihtarnameveihbarnametebliiilemlerindedikkatedilmesigerekenhususlar\" class=\"topiclink\" title=\"AZİL, İHTAR, İHBAR VE İSTİFA VE DİĞER TEBLİĞ İŞLEMLERİ HAK.BİRLEŞTİRİLMİŞ 21 SAYILI GENELGE\">21 SAYILI GENELGE</a>  &nbsp; <a href=\"ihtarname-ihbarname-genelgeler-genelyazilar.html\" class=\"topiclink\">GEN VE G. YAZI</a>  &nbsp; <a href=\"javascript:void(0);\" onclick=\"return hmshowPopup(event, popid_1286919382X, this);\" class=\"popuplink\" title=\"MEVZUAT - İHTARNAME - İHBARNAME\">MEVZUAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\" style=\"background: #ffffff;\">Mali Danışmanlık<span style=\"font-weight: bold;\">-</span> <span style=\"font-weight: bold;\">162-24577</span></p>\n\n<p class=\"p_Normal\" style=\"background: #ffffff;\">Ankara &nbsp; 06.07.2021</p>\n\n<p class=\"p_Normal\" style=\"background: #ffffff;\">Özü: <span class=\"f_Arial12\">Tek taraflı olarak akdin feshine ait ihtarnameler</span><span style=\"font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; </span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">&nbsp;</span></p>\n\n<p class=\"p_Normal\" style=\"text-align: center; background: #ffffff;\"><span style=\"font-weight: bold;\">GENELGE</span> </p>\n\n<p class=\"p_Normal\" style=\"text-align: center; background: #ffffff;\"><span style=\"font-weight: bold;\">( 12 )</span></p>\n\n<p class=\"p_Normal\" style=\"text-align: center; background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">&nbsp;</span></p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;Birliğimizin <a href=\"1988-61-sayili-genelge.html\" class=\"topiclink\">1988/61 sayılı Genelgesinin</a> dayanağını teşkil eden, 02.09.1988 günlü ve HARÇ: 2232314-178/54049 sayılı Gelir İdaresi Başkanlığı görüşünde,</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp;  <span style=\"font-weight: bold;\">“İlgi yazınızda başka bir akde atıfta bulunarak, tek taraflı olarak o akdi feshettiklerine dair bir yazının ilgililerce diğer tarafa ihbarının istenmesi halinde bu işlemin fesihname mi yoksa ihbar işlemi mi sayılacağı ve ne şekilde harç ve vergiye tabi tutulacağı hususunda Başkanlığımız görüşü sorulmaktadır.</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\"> &nbsp; &nbsp; &nbsp; &nbsp; &nbsp;Bilindiği üzere, 492 sayılı Harçlar Kanununa bağlı 87/12462 sayılı Bakanlar Kurulu kararı ile değişik (2) sayılı tarifenin II/2 pozisyonunda (her nevi tebliğ – 6830 sayılı Kanun hükümleri muvacehesinde muhataba yapılacak tebliğler dahil – ihbar, ihtar ve protestolardan muhataba tebliğ edilecek beher nüsha için maktu) harç tahsil edileceği hükme bağlanmıştır.</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\"> &nbsp; &nbsp; &nbsp; &nbsp; &nbsp;Öte yandan, tek taraflı olarak önceki bir akdin feshine mütedair yazı başlı başına fesihname sayılmamakta, ilgilisi bu yazıyı içeren dilek ve kararının muhataba ihbarını istediğine göre, muhataba yapılacak bildirimin ihbar olarak kabulü gerekmektedir.</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\"> &nbsp; &nbsp; &nbsp; &nbsp; &nbsp;Bu nedenle, söz konusu işlemin 492 sayılı Kanuna bağlı (2) sayılı tarifenin II/2 pozisyonuna göre beher nüsha için 1000 TL. harca tabi tutulması icabeder.”</span></p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;denilmiştir.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;Bahse konu görüşe istinaden, bugüne kadar, bir akdin feshine dair olarak düzenlenmiş olan ihbarnameler yönünden, ihbarda bulunanın fesih iradesinin muhataba bildirilmek isteniyor olması göz önüne alınarak, bu nevi işlemlerden damga vergisi tahsil edilmemiştir.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;Ancak bilgi sahibi olunulan kimi Vergi Dairesi Başkanlıkları görüşlerinde fesih ihbarlarının fesihname olarak değerlendirilmesi ve feshedilen kağıdın ihtiva ettiği değer üzerinden nispi damga vergisi tahsil edilmesi gerektiği bildirilmektedir.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;Uygulamada hukuki bir yanlışlığa düşülmesinin önlenmesinin yanı sıra gerek işlem ilgilisi vatandaşlar gerekse söz konusu ihbarları işleme koyan noterler açısından doğabilecek mağduriyetlerin önüne geçilmesi amacıyla, konunun bir kez daha, 02.09.1988 günlü ve HARÇ: 2232314-178/54049 sayılı yazılarındaki görüş de dikkate alınarak, yeniden değerlendirilmesi talebinde bulunulmuştur.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;Gelir İdaresi Başkanlığından alınan 21.05.2020 günlü ve 53701 sayılı cevabi yazıda özetle,</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp;  <span style=\"font-weight: bold;\">“…</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\"> &nbsp; &nbsp; &nbsp; &nbsp; &nbsp;Buna göre, tarafların karşılıklı anlaşarak daha önce düzenlenmiş bir sözleşmenin feshi için aralarında düzenledikleri kağıtlar ile yine tarafların karşılıklı ve birbirine uygun irade beyanlarını içeren daha önce düzenlenmiş bir sözleşmede, kendisine yetki verilen tarafın tek taraflı irade beyanıyla sözleşmenin feshine imkan veren açık bir hükme yer verilmesi durumunda, atıf yapılan sözleşmenin feshedildiğinin bildirilmesine ilişkin olarak düzenlenen ve feshe yetkili tarafın imzasını taşıyan fesih ihbarlarının, mahiyeti itibarıyla fesihname olarak değerlendirilerek, <a href=\"javascript:void(0);\" onclick=\"return hmshowPopup(event, popid_1017380446, this);\" class=\"popuplink\">488 sayılı Kanuna ekli (1) sayılı tablonun</a> I/A-5 fıkrası uyarınca damga vergisine, <a href=\"javascript:void(0);\" onclick=\"return hmshowPopup(event, popid_352689244, this);\" class=\"popuplink\">Harçlar Kanunu</a>na bağlı (2) sayılı tarifenin 1/1 inci maddesine göre harca tabi tutulması gerekmektedir.</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\"> &nbsp; &nbsp; &nbsp; &nbsp; &nbsp;Diğer taraftan, fesih konusu sözleşmede tek taraflı feshe imkan veren düzenleme bulunmamasına rağmen sözleşmenin sonlandırıldığını belirten irade beyanlarına ilişkin fesih ihbarları ile sözleşmedeki hükme istinaden sözleşme şartlarının yerine getirilmesi için belli bir süre verilerek şartların yerine getirilmesini, aksi halde sözleşmenin sona ereceğini belirten irade beyanlarına ilişkin fesih ihbarlarının, fesihname olarak değerlendirilmesi mümkün bulunmadığından, 488 sayılı Kanuna tabi kağıtlar arasında yer almaması nedeniyle damga vergisine tabi tutulmayacağı, Harçlar Kanununa bağlı (2) sayılı tarifenin II/2 maddesine göre harca tabi tutulacağı tabiidir.”</span></p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;denilerek,</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;1- Sözleşmede, tarafların tek taraflı irade beyanıyla sözleşmenin feshine imkan veren açık bir hükme yer vermiş olmaları durumunda, feshe yetkili tarafın imzasını taşıyan fesih ihbarlarının, mahiyeti itibarıyla fesihname olarak değerlendirilmesi ve sözleşmede yer alan değer üzerinden binde 1,89 oranında nispi damga vergisi tahsil edilmesi, ayrıca imza tasdikinin de talep edilmesi durumunda yine sözleşmede yer alan değer üzerinden nispi harç tahsil edilmesi gerektiği,</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;2- Fesih konusu sözleşmede tek taraflı feshe imkan veren düzenleme bulunmamasına rağmen sözleşmenin sonlandırıldığını belirten irade beyanlarına ilişkin fesih ihbarları ile sözleşmedeki hükme istinaden sözleşme şartlarının yerine getirilmesi için belli bir süre verilerek şartların yerine getirilmesini, aksi halde sözleşmenin sona ereceğini belirten irade beyanlarına ilişkin fesih ihbarlarının, fesihname olarak değerlendirilmesi mümkün bulunmadığından, işlemlerin maktu harç tahsil edilerek gerçekleştirilmesinin yeterli olacağı,</p>\n\n<p class=\"p_Normal\" style=\"background: #ffffff;\">şeklinde görüş bildirilmiştir.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;Konu Yönetim Kurulunun 19.10.2020 günlü toplantısında görüşülmüş ve 1988/61 sayılı genelgemiz esaslarına dayanak olan Gelir İdaresi Başkanlığı görüşünde esaslı değişikliği öngördüğü cihetle konunun 6502 sayılı Tüketicinin Korunması Hakkındaki Kanunda yer alan</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;1- &nbsp;Taksitle satış sözleşmeleri</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;2- &nbsp;Tüketici kredisi sözleşmeleri</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;3- &nbsp;Ön ödemeli konut satış sözleşmeleri</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;muhtevasında bulunan cayma hakkının kullanılmasına yönelik olarak düzenlenmek istenilen,</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;Yine 4857 sayılı İş Kanununda yer alan 24 üncü ve 25 inci maddeler muhtevasında yer alan süre bitiminden önce haklı feshe ilişkin olarak düzenlenecek olan,</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;fesih ihbarlarında da aynı prensiplerin geçerli olup olmayacağına yönelik görüş &nbsp;talebimize ilişkin olarak düzenlenen yazımıza cevaben alınan 09.06.2021 günlü ve 69514 sayılı yazıda,</p>\n\n<p class=\"p_Normal\" style=\"background: #ffffff;\"><span style=\"font-weight: bold;\">“İlgi (a)'da kayıtlı yazınızda bir akdin feshine dair olan, ihbarda bulunanın fesih iradesinin muhataba bildirilmesine ilişkin düzenlenen </span><span style=\"font-style: italic; font-weight: bold;\">&quot;fesih ihbarı&quot;</span><span style=\"font-weight: bold;\"> başlıklı kağıtların fesihname olarak değerlendirilip değerlendirilmeyeceğine, dolayısıyla söz konusu kağıtlarda damga vergisi uygulamasına ilişkin Başkanlığımız görüşü talep edilmiş, ilgi (b)’de kayıtlı yazımızda tarafların karşılıklı anlaşarak daha önce düzenlenmiş bir sözleşmenin feshi için aralarında düzenledikleri kağıtlar ile yine tarafların karşılıklı ve birbirine uygun irade beyanlarını içeren daha önce düzenlenmiş bir sözleşmede, kendisine yetki verilen tarafın tek taraflı irade beyanıyla sözleşmenin feshine imkan veren açık bir hükme yer verilmesi durumunda, atıf yapılan sözleşmenin feshedildiğinin bildirilmesine ilişkin olarak düzenlenen ve feshe yetkili tarafın imzasını taşıyan fesih ihbarlarının, mahiyeti itibarıyla fesihname olarak değerlendirilerek 488 sayılı Damga Vergisi Kanununa ekli (1) sayılı tablonun I/A-5 fıkrası uyarınca damga vergisine tabi tutulması gerektiğine, diğer taraftan fesih konusu sözleşmede tek taraflı feshe imkan veren düzenleme bulunmamasına rağmen sözleşmenin sonlandır ildiğim belirten irade beyanlarına ilişkin fesih ihbarları ile sözleşmedeki hükme istinaden sözleşme şartlarının yerine getirilmesi için belli bir süre verilerek şartların yerine getirilmesini, aksi halde sözleşmenin sona ereceğini belirten irade beyanlarına ilişkin fesih ihbarlarının fesihname olarak değerlendirilmesinin mümkün bulunmadığından damga vergisine tabi tutulmayacağına dair Başkanlığımız görüşü bildirilmişti.</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Bu defa ilgi (c)'de kayıtlı yazınızın incelenmesinden, 6502 sayılı Tüketicinin Korunması Hakkındaki Kanunda yer alan hükümler gereği tüketicilerin, taksitle satış sözleşmelerinden yedi gün içinde, tüketici kredisi sözleşmeleri ve ön ödemeli konut satış sözleşmelerinden ise on dört gün içinde herhangi bir gerekçe göstermeksizin ve cezai şart ödemeksizin cayma hakkına sahip olduğundan; 4857 sayılı İş Kanununda yer alan hükümler gereği de işçi ve işverenlerin, süresi belirli olsun veya olmasın iş sözleşmelerini kanunda belirtilen hallerde sürenin bitiminden önce veya bildirim süresini beklemeksizin feshedebileceklerinden bahisle, anılan kanun hükümleri karşısında meseleye bakıldığında işlem taraflarının sözleşmede serbest iradeleri ile tayin ettikleri fesih şartlarının yer almadığı, fesih şartlarının tamamen kanuni düzenlemede yer aldığı ve ilgililerin de var olan kanuni bir hakkın kullanımı manasında fesih ihbarında bulunduğu, bu nedenle söz konusu fesih ihbarlarının damga vergisine tabi tutulmaması gerektiğinin düşünüldüğü belirtilerek, konu hakkında Başkanlığımız görüşünün talep edildiği anlaşılmıştır.</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">488 sayılı Damga Vergisi Kanununun 1 inci maddesi uyarınca, damga vergisinin konusunu Kanuna ekli (1) sayılı tabloda yazılı kağıtlar oluşturmakta olup, söz konusu kağıtların ne şekilde vergilendirileceği hususunun her bir kağıdın taraflarına, içeriğine ve mahiyetine göre tayin edilmesi gerekmektedir.</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Buna göre, 6502 sayılı Tüketicinin Korunması Hakkındaki Kanunda yer alan hükümler gereği taksitle satış sözleşmeleri, tüketici kredisi sözleşmeleri ve ön ödemeli konut satış sözleşmelerinden cayma ve 4857 sayılı <a href=\"is-kanunu.html\" class=\"topiclink\">İş Kanunu</a> kapsamındaki iş sözleşmelerinden fesih hakkının kullanıldığına dair noterliklerde düzenlenen kağıt örnekleri yer almadığından değerlendirme yapılamamış olup, somut olaya ilişkin olarak 6502 ve 4857 sayılı Kanunlar kapsamında noterliklerde düzenlenen kağıt örneklerinin gönderilmesi durumunda 488 sayılı Damga Vergisi Kanunu yönünden değerlendirme yapılması mümkün bulunmaktadır.”</span></p>\n\n<p class=\"p_Normal\" style=\"background: #ffffff;\">denilmektedir.</p>\n\n<p class=\"p_Normal\" style=\"background: #ffffff;\">Gelir İdaresi Başkanlığından alınan görüşte, muhtelif durumlar itibariyle düzenlenen fesih ihbarları hakkında somut görüş alınamamış olması sebebiyle, ilk görüşlerinde yer alan prensiplerin genelge muhtevasında noterliklere duyurulmasına karar verilmiştir.</p>\n\n<p class=\"p_Normal\" style=\"background: #ffffff;\">Buna göre,</p>\n\n<p class=\"p_Normal\" style=\"background: #ffffff;\">1- “Aramızda ...… &nbsp;işi nedeniyle düzenlenen ..… tarihli sözleşmenin ..… maddesinin taraflara vermiş olduğu tek taraflı fesih yetkisine dayanılarak işbu sözleşmeyi feshettiğimi ihtaren bildiririm.” şeklindeki fesih ihbarları fesihname olarak kabul edildiğinden, bu kağıdın, feshedilmek istenilen sözleşme değeri üzerinden binde 1,89 nispetinde damga vergisine tabi tutulması gerekmektedir.</p>\n\n<p class=\"p_Normal\" style=\"background: #ffffff;\">2- a) “Aramızda ...… &nbsp;işi nedeniyle düzenlenen ..… tarihli sözleşmeyi, gördüğüm lüzum üzerine feshettiğimi ihtaren bildiririm.”</p>\n\n<p class=\"p_Normal\" style=\"background: #ffffff;\">b) “Aramızda ...… &nbsp;işi nedeniyle düzenlenen ..… tarihli sözleşmeyi, sözleşmede yer alan edimlerin tarafınızca yerine getirilmemesi sebebiyle, haklı sebeplere binaen feshettiğimi ihtaren bildiririm.”</p>\n\n<p class=\"p_Normal\" style=\"background: #ffffff;\">c) “Aramızda ...… &nbsp;işi nedeniyle düzenlenen ..… tarihli sözleşmeyi, sözleşmede yer alan edimlerin tarafınızca …. &nbsp;tarihine kadar yerine getirilmemesi halinde feshedeceğimi ihtaren bildiririm.”</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;şeklinde düzenlenen fesih ihbarları, fesihname olarak kabul edilmediğinden, bu kağıtlardan damga vergisi tahsil edilmesine gerek bulunmamaktadır.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Diğer taraftan, bu ihtarlar sebebiyle maktu ihtar/tebliğ harcı alınacağı tabiidir.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Bilgi edinilmesini rica ederim. &nbsp; &nbsp; &nbsp; &nbsp; &nbsp;</p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Dursun CİN</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Başkan</span></p>\n\n<p class=\"p_Normal\" style=\"text-align: left;\">&nbsp;</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2021-12-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 23.10.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:31.953470"
}