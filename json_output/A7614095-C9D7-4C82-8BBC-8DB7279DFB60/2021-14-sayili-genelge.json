{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2021-14-sayili-genelge.html",
    "title": "2021-14 sayılı genelge",
    "description": "Mali Danışmanlık – 168-24589 Ankara, 06.07.2021 Özü: Kesin izin taahhüt senedi hk.          GENELGE  ( 14 )    Hesaplanabilir “Proje maliyet bedeli” (Yatırım değeri) ihti",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2021-14 sayılı genelge Email Gönder 2021-14 sayılı genelge << Fihrist-Ana sayfa >> 2021-14 sayılı genelge TAAHHÜTNAMELER    TAAH. G. VE GENEL YAZILAR    MEVZUAT    İST.GEN VE GENEL YAZILAR    47 SAYILI GENELGE Mali Danışmanlık – 168-24589 Ankara, 06.07.2021 Özü: Kesin izin taahhüt senedi hk. GENELGE ( 14 ) Hesaplanabilir “Proje maliyet bedeli” (Yatırım değeri) ihtiva eden taahhüt senetlerinden tahsil edilmesi gereken harç ve damga vergisinin tayini yönünden Gelir İdaresi Başkanlığına yöneltilen sorumuza cevaben alınan 21.01.2009 günlü ve 6252 sayılı yazıda özetle, “… hak sahibinin, arazi izin bedeli, ağaçlandırma bedeli, orman köylüleri kalkındırma geliri ile ağaçlandırma ve erozyon kontrolü gelirini ödemeyi; bununla birlikte, yapımına izin verilen ve maliyet bedeli belli olan projeye ilişkin tesisleri yapmayı ve işletmeyi ve taahhütnamede yazılı diğer hususları itirazsız, olduğu gibi kabul ve taahhüt ettiği anlaşılmaktadır. Bu nedenle, \"Taahhüt Senedi\" başlıklı kağıdın, 492 sayılı Kanunun 46 ncı maddesi ile 488 sayılı Kanunun 6 ncı maddesinin ikinci fıkra hükümleri gereğince en yüksek harç ve vergi alınmasını gerektiren işlem olan proje yapma taahhüdüne ilişkin tutar olan proje maliyet bedeli üzerinden harç ve damga vergisine tabi tutulması gerekmektedir.“ denilmiş, bu nevi kağıtlardan 488 sayılı Kanunun 6/2 ve 492 sayılı Kanunun 46 ncı madde hükümleri gereğince ödenecek bedeller toplamı ile yatırım değerinden büyük olanı üzerinden nispi harç ve damga vergisi alınmasına yönelik olarak 2009/6 sayılı Genelgemiz yayınlanmıştır. Bilahare bir noterliğimizden Birliğimize intikal eden yazıda, 2009/6 sayılı Genelgemizde yer alan yukarıdaki ifadenin 1991/58 sayılı Genelgemize dayanak teşkil eden Gelir İdaresi Başkanlığı görüşünde yer alan “Kamu arazisinin alabalık üretim tesisi sahasına tahsisine ilişkin olarak düzenlenen izin taahhüt senedinde arazi tahsis bedeli yanında ayrıca ağaçlandırma bedeli, fon bedeli, teminat gibi ayrı ayrı harç ve damga vergisi alınmasını gerektiren iş veya işlemler bir arada bulunmaktadır. Bu durumda nispi harç ve damga vergisinin en yüksek vergi ve harç alınmasını gerektiren akit veya işlem üzerinden alınması gerekmektedir.” şeklindeki ifade ile çeliştiği belirtilmiş ve Yönetim Kurulumuzun 19.03.2009 günlü toplantısında alınan karar gereğince yayınlanan 2009/14 sayılı Genelgemizde “Sonuç olarak bundan böyle bu nevi kağıtlardan 488 sayılı Kanunun 6/2 ve 492 sayılı Kanunun 46 ncı madde hükümleri gereğince ödenecek bedellerin her biri ile yatırım değerinden büyük olanı üzerinden nispi harç ve damga vergisi alınacaktır. denilerek, 2009/6 sayılı Genelgemizin sonuç bölümü bu şekilde tashih edilmiştir. Bu defa bir noterliğimizden Birliğimize intikal eden başvuruda, ilgili yılda revize edilen bedeller üzerinden düzenlenen; -Teminat bedeli -Hesap edilebilir proje maliyet bedeli, -Kesin izin süresinin 49 yılı geçemeyeceği ancak, izin maksat ve şartlarına uygun faaliyet gösteren hak sahiplerinin izin sürelerinin 99 yıla kadar uzatılabileceği, -Tesislerin Orman İdaresine devir işlemlerinin bu süre sonunda yapılacağı, hususlarını ihtiva eden ek kesin izin taahhüt senedi başlıklı kağıt ve bununla ilgili işlemden harç ve damga vergisinin nasıl tahsil edilmesi gerektiği ile ilgili olarak Gelir İdaresi Başkanlığından görüş talep edilmiştir. Gelir İdaresi Başkanlığından cevaben alınan ilgi 13.12.2018 tarih ve 163932 sayılı yazının sonuç bölümünde, “…Yukarıda yapılan açıklamalar çerçevesinde, ek izin taahhüt senedi süresinin 99 yıla kadar uzatma opsiyonu dikkate alınmaksızın 488 sayılı Kanunun 6 nci maddesinin ikinci fıkrasında yer alan hüküm gereğince 2016 yılı ek arazi izin bedeli ile kalan izin süresinin (22 yıl) çarpılması suretiyle bulunacak tutar ile artan teminat bedeli mukayese edilerek, en yüksek vergi alınmasını gerektiren tutar üzerinden binde 9,48 nispetinde damga vergisine tabi tutulması gerekmektedir.” denilerek, işlemden tahsil edilmesi gereken damga vergisi ve harcın matrahının tayininde hesaplanabilir proje maliyet bedeli ile kira süresinin uzamasına ilişkin opsiyon dikkate alınmaksızın, arazi izin bedeli ile kalan sürenin çarpımı sonucu oluşacak bedel ile teminat değerinin karşılaştırılması gerektiği belirtilmiş, bu husus 2019/2 sayılı Genelgemiz ile noterliklere duyurulmuştur. Bahse konu Genelgemizde ayrıca 2009/6 ile 2009/14 sayılı Genelgelerimizin proje maliyet bedeli yönünden yapılan açıklamalarla ilgili kısımları yürürlükten kaldırılmış olduğu da belirtilmiştir. Ancak, Gelir İdaresi Başkanlığı tarafından “Kesin İzin Taahhüt Senedi” başlıklı bir işlem örneğine ilişkin olarak Kütahya Valiliğine (Defterdarlık Gelir Müdürlüğü) hitaben düzenlenmiş olan 20.10.2020 günlü ve 124129 sayılı görüş yazısında özetle, “… Bu itibarla … ili, … ilçesi, … mevkinde bulunan Orman İşletme Müdürlüğüne ait 248,684/46 m2'lik izin alanı hakkında düzenlenen … tarih ve … yevmiye no.lu \"Kesin İzin Taahhüt Senedi” başlıklı kağıdın, 492 sayılı Kanunun 46 ncı maddesi ile 488 sayılı Damga Vergisi Kanununun 6 ncı maddesinin ikinci fıkrasında yer alan hüküm gereğince en yüksek harç ve damga vergisi alınmasını gerektiren proje yapma taahhüdüne ilişkin tutar olan proje maliyet bedeli üzerinden nispi harca ve damga vergisine tabi tutulması gerekmektedir.” denilerek, Birliğimize verilen görüşe tamamen tezat teşkil eden yeni bir görüş tayin edilmiştir. Buna göre, noterliklere tasdik için getirilen kesin izin taahhüt senedi başlıklı kağıtlardan kamu arazilerinin yatırımlara tahsisi ile ilgili (sözleşme, taahhütname gibi) kağıtlarda yer alan yatırım bedeli üzerinden harç ve damga vergisi uygulanmasının gerektiği belirtilmektedir. Sonuç olarak bundan böyle “Kesin İzin Taahhüt Senedi” başlıklı kağıtlardan 488 sayılı Kanunun 6/2 ve 492 sayılı Kanunun 46 ncı madde hükümleri gereğince ödenecek bedellerin her biri ile yatırım değerinden büyük olanı üzerinden nispi harç ve damga vergisi alınacaktır. Bu durumda, 2019/2 sayılı Genelgemizin son bölümünde yer alan, “2009/6 ile 2009/14 sayılı Genelgelerimizin proje maliyet bedeli yönünden yapılan açıklamalarla ilgili kısımları yürürlükten kaldırılmıştır.” şeklindeki ifadenin dikkate alınmaması gerekmektedir. Diğer taraftan, 2019/2 sayılı Genelgemizde belirtilen “Ek Kesin İzin Taahhüt Senedi” başlıklı işleme münhasır olmak üzere bu kağıtta yer alan bilinen teminat değeri üzerinden hesaplanabilir olan proje maliyet değerinin bir öneminin olmadığı görülmektedir. Bilgilerinizi rica ederim. Dursun CİN Başkan Güncelleme: 23.10.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2021-14 sayılı genelge",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2021-14-sayili-genelge.html",
        "title": "",
        "target": "",
        "type": "internal"
      },
      {
        "text": "2021-14 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2021-14-sayili-genelge.html",
        "title": "",
        "target": "_top",
        "type": "internal"
      },
      {
        "text": "TAAHHÜTNAMELER",
        "href": "taahhutnameler.html",
        "title": "TAAHHÜTNAMELER DİZİNİ",
        "target": "",
        "type": "internal"
      },
      {
        "text": "TAAH. G. VE GENEL YAZILAR",
        "href": "taahhutnameler-genelge-genelyazilar.html",
        "title": "TAAHHÜTNAME HAK.GENELGE VE GENEL YAZILAR",
        "target": "",
        "type": "internal"
      },
      {
        "text": "MEVZUAT",
        "href": "mevzuat-taahhutnameler.html",
        "title": "MEVZUAT-TAAHHUTNAMELER",
        "target": "",
        "type": "internal"
      },
      {
        "text": "İST.GEN VE GENEL YAZILAR",
        "href": "istisna-muafiyet-hakkinda-genelge-genel-yazilar.html",
        "title": "İSTİSNA VE MUAFİYET HAKKINDA GENELGE VE GENEL YAZILAR",
        "target": "",
        "type": "internal"
      },
      {
        "text": "47 SAYILI GENELGE",
        "href": "taahhut-islemleri-hak-birlestirilmis-47-sayili-genelge.html",
        "title": "TAAHHÜT İŞLEMLERİ HAK. BİRLEŞTİRİLMİŞ 47 SAYILI GENELGE",
        "target": "",
        "type": "internal"
      },
      {
        "text": "492 sayılı Kanunun",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "488 sayılı Kanun",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "488 sayılı Kanunun",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "492 sayılı Kanunun",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "2009/6 sayılı Genelge",
        "href": "2009-6-sayili-genelge.html",
        "title": "",
        "target": "",
        "type": "internal"
      },
      {
        "text": "2009/6 sayılı Genelge",
        "href": "2009-6-sayili-genelge.html",
        "title": "",
        "target": "",
        "type": "internal"
      },
      {
        "text": "1991/58 sayılı Genelge",
        "href": "1991-58-sayili-genelge.html",
        "title": "",
        "target": "",
        "type": "internal"
      },
      {
        "text": "2009/14 sayılı Genelge",
        "href": "2009-14-sayili-genelge.html",
        "title": "",
        "target": "",
        "type": "internal"
      },
      {
        "text": "2009/6 sayılı Genelge",
        "href": "2009-6-sayili-genelge.html",
        "title": "",
        "target": "",
        "type": "internal"
      },
      {
        "text": "488 sayılı Kanunun",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "2019/2 sayılı Genelge",
        "href": "2019-2-sayili-genelge.html",
        "title": "",
        "target": "",
        "type": "internal"
      },
      {
        "text": "2009/6",
        "href": "2009-6-sayili-genelge.html",
        "title": "",
        "target": "",
        "type": "internal"
      },
      {
        "text": "2009/14 sayılı Genelge",
        "href": "2009-14-sayili-genelge.html",
        "title": "",
        "target": "",
        "type": "internal"
      },
      {
        "text": "492 sayılı Kanunun",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "488 sayılı",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "492 sayılı Kanunun",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "2019/2 sayılı Genelge",
        "href": "2019-2-sayili-genelge.html",
        "title": "",
        "target": "",
        "type": "internal"
      },
      {
        "text": "2009/6",
        "href": "2009-6-sayili-genelge.html",
        "title": "",
        "target": "",
        "type": "internal"
      },
      {
        "text": "2009/14 sayılı Genelge",
        "href": "2009-14-sayili-genelge.html",
        "title": "",
        "target": "",
        "type": "internal"
      },
      {
        "text": "2019/2 sayılı Genelge",
        "href": "2019-2-sayili-genelge.html",
        "title": "",
        "target": "",
        "type": "internal"
      },
      {
        "text": "Güncelleme: 23.10.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2021-14 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2021-14 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Mali Danışmanlık – 168-24589 Ankara, 06.07.2021 Özü: Kesin izin taahhüt senedi hk. &nbsp; &nbsp; &nbsp; &nbsp; &nbsp;GENELGE &nbsp;( 14 ) &nbsp; &nbsp;Hesaplanabilir “Proje maliyet bedeli” (Yatırım değeri) ihti\" />\n\n   <link rel=\"canonical\" content=\"noterlikrehberi.net/rehber/index.html?2021-14-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2021-14-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2021-14 sayılı genelge\",\n\n   mailsubject: \"Tavsiye: Noterlik Rehberi - 2021-14 sayılı genelge &nbsp; &nbsp;TAAHHÜTNAMELER&nbsp; &nbsp;TAAH. G. VE GENEL YAZILAR&nbsp; &nbsp;MEVZUAT&nbsp; &nbsp;İST.GEN VE GENEL YAZILAR&nbsp; &nbsp;47 SAYILI GENELGE\",\n\n   sharesubject: \"Noterlik Rehberi - 2021-14 sayılı genelge &nbsp; &nbsp;TAAHHÜTNAMELER&nbsp; &nbsp;TAAH. G. VE GENEL YAZILAR&nbsp; &nbsp;MEVZUAT&nbsp; &nbsp;İST.GEN VE GENEL YAZILAR&nbsp; &nbsp;47 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2021-14-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2021-14-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2021-14-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2021-14-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2021-14-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2021-14-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2021-14-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2021-14 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2021-14-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2021-14 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"taahhutnameler.html\" class=\"topiclink\" title=\"TAAHHÜTNAMELER DİZİNİ\">TAAHHÜTNAMELER</a>  &nbsp; <a href=\"taahhutnameler-genelge-genelyazilar.html\" class=\"topiclink\" title=\"TAAHHÜTNAME HAK.GENELGE VE GENEL YAZILAR\">TAAH. G. VE GENEL YAZILAR</a>  &nbsp; <a href=\"mevzuat-taahhutnameler.html\" class=\"topiclink\" title=\"MEVZUAT-TAAHHUTNAMELER\">MEVZUAT</a>  &nbsp; <a href=\"istisna-muafiyet-hakkinda-genelge-genel-yazilar.html\" class=\"topiclink\" title=\"İSTİSNA VE MUAFİYET HAKKINDA GENELGE VE GENEL YAZILAR\">İST.GEN VE GENEL YAZILAR</a>  &nbsp; <a href=\"taahhut-islemleri-hak-birlestirilmis-47-sayili-genelge.html\" class=\"topiclink\" title=\"TAAHHÜT İŞLEMLERİ HAK. BİRLEŞTİRİLMİŞ 47 SAYILI GENELGE\">47 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\" style=\"background: #ffffff;\">Mali Danışmanlık <span style=\"font-weight: bold;\">– 168-24589</span></p>\n\n<p class=\"p_Normal\" style=\"background: #ffffff;\">Ankara, 06.07.2021</p>\n\n<p class=\"p_Normal\">Özü: Kesin izin taahhüt senedi hk.<span style=\"font-weight: bold;\"> &nbsp; </span></p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"text-align: center; background: #ffffff;\">&nbsp;</p>\n\n<p class=\"p_Normal\" style=\"text-align: center; background: #ffffff;\"><span style=\"font-weight: bold;\">GENELGE </span></p>\n\n<p class=\"p_Normal\" style=\"text-align: center; background: #ffffff;\"><span style=\"font-weight: bold;\">( 14 )</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">&nbsp;</span></p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"background: #ffffff;\">Hesaplanabilir “Proje maliyet bedeli” (Yatırım değeri) ihtiva eden taahhüt senetlerinden tahsil edilmesi gereken harç ve damga vergisinin tayini yönünden Gelir İdaresi Başkanlığına yöneltilen sorumuza cevaben alınan 21.01.2009 günlü ve 6252 sayılı yazıda özetle,</p>\n\n<p class=\"p_Normal\" style=\"background: #ffffff;\"><span style=\"font-weight: bold;\">“…</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">hak sahibinin, arazi izin bedeli, ağaçlandırma bedeli, orman köylüleri kalkındırma geliri ile ağaçlandırma ve erozyon kontrolü gelirini ödemeyi; bununla birlikte, yapımına izin verilen ve maliyet bedeli belli olan projeye ilişkin tesisleri yapmayı ve işletmeyi ve taahhütnamede yazılı diğer hususları itirazsız, olduğu gibi kabul ve taahhüt ettiği anlaşılmaktadır.</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Bu nedenle, &quot;Taahhüt Senedi&quot; başlıklı kağıdın, <a href=\"javascript:void(0);\" onclick=\"return hmshowPopup(event, popid_12662036, this);\" class=\"popuplink\">492 sayılı Kanunun</a> 46 ncı maddesi ile <a href=\"javascript:void(0);\" onclick=\"return hmshowPopup(event, popid_1216844230X, this);\" class=\"popuplink\">488 sayılı Kanun</a>un 6 ncı maddesinin ikinci fıkra hükümleri gereğince en yüksek harç ve vergi alınmasını gerektiren işlem olan proje yapma taahhüdüne ilişkin tutar olan proje maliyet bedeli üzerinden harç ve damga vergisine tabi tutulması gerekmektedir.“</span></p>\n\n<p class=\"p_Normal\" style=\"background: #ffffff;\">denilmiş, bu nevi kağıtlardan <span style=\"font-weight: bold; text-decoration: underline;\"><a href=\"javascript:void(0);\" onclick=\"return hmshowPopup(event, popid_1216844230X, this);\" class=\"popuplink\">488 sayılı Kanunun</a> 6/2 ve </span><span style=\"font-weight: bold;\"><a href=\"javascript:void(0);\" onclick=\"return hmshowPopup(event, popid_12662036, this);\" class=\"popuplink\">492 sayılı Kanunun</a></span><span style=\"font-weight: bold; text-decoration: underline;\"> 46 ncı madde hükümleri gereğince ödenecek bedeller toplamı ile yatırım değerinden büyük olanı üzerinden nispi harç ve damga vergisi alınmasına</span> yönelik olarak <a href=\"2009-6-sayili-genelge.html\" class=\"topiclink\">2009/6 sayılı Genelge</a>miz yayınlanmıştır.</p>\n\n<p class=\"p_Normal\" style=\"background: #ffffff;\">Bilahare bir noterliğimizden Birliğimize intikal eden yazıda, <a href=\"2009-6-sayili-genelge.html\" class=\"topiclink\">2009/6 sayılı Genelge</a>mizde yer alan yukarıdaki ifadenin <a href=\"1991-58-sayili-genelge.html\" class=\"topiclink\">1991/58 sayılı Genelge</a>mize dayanak teşkil eden Gelir İdaresi Başkanlığı görüşünde yer alan <span style=\"font-weight: bold; text-decoration: underline;\">“Kamu arazisinin alabalık üretim tesisi sahasına tahsisine ilişkin olarak düzenlenen izin taahhüt senedinde arazi tahsis bedeli yanında ayrıca ağaçlandırma bedeli, fon bedeli, teminat gibi ayrı ayrı harç ve damga vergisi alınmasını gerektiren iş veya işlemler bir arada bulunmaktadır. Bu durumda nispi harç ve damga vergisinin en yüksek vergi ve harç alınmasını gerektiren akit veya işlem üzerinden alınması gerekmektedir.”</span> </p>\n\n<p class=\"p_Normal\" style=\"background: #ffffff;\">şeklindeki ifade ile çeliştiği belirtilmiş ve Yönetim Kurulumuzun 19.03.2009 günlü toplantısında alınan karar gereğince yayınlanan <a href=\"2009-14-sayili-genelge.html\" class=\"topiclink\">2009/14 sayılı Genelge</a>mizde <span style=\"font-weight: bold; text-decoration: underline;\">“Sonuç olarak bundan böyle bu nevi kağıtlardan 488 sayılı Kanunun 6/2 ve </span><span style=\"font-weight: bold;\">492 sayılı Kanunun</span><span style=\"font-weight: bold; text-decoration: underline;\"> 46 ncı madde hükümleri gereğince ödenecek bedellerin her biri ile yatırım değerinden büyük olanı üzerinden nispi harç ve damga vergisi alınacaktır.</span> denilerek, <a href=\"2009-6-sayili-genelge.html\" class=\"topiclink\">2009/6 sayılı Genelge</a>mizin sonuç bölümü bu şekilde tashih edilmiştir.</p>\n\n<p class=\"p_Normal\" style=\"background: #ffffff;\">Bu defa bir noterliğimizden Birliğimize intikal eden başvuruda, ilgili yılda revize edilen bedeller üzerinden düzenlenen;</p>\n\n<p class=\"p_Normal\" style=\"background: #ffffff;\">-Teminat bedeli</p>\n\n<p class=\"p_Normal\" style=\"background: #ffffff;\">-Hesap edilebilir proje maliyet bedeli,</p>\n\n<p class=\"p_Normal\" style=\"background: #ffffff;\">-Kesin izin süresinin 49 yılı geçemeyeceği ancak, izin maksat ve şartlarına uygun faaliyet gösteren hak sahiplerinin izin sürelerinin 99 yıla kadar uzatılabileceği,</p>\n\n<p class=\"p_Normal\" style=\"background: #ffffff;\">-Tesislerin Orman İdaresine devir işlemlerinin bu süre sonunda yapılacağı,</p>\n\n<p class=\"p_Normal\" style=\"background: #ffffff;\">hususlarını ihtiva eden <span style=\"font-weight: bold; text-decoration: underline;\">ek kesin izin taahhüt senedi</span> başlıklı kağıt ve bununla ilgili işlemden harç ve damga vergisinin nasıl tahsil edilmesi gerektiği ile ilgili olarak Gelir İdaresi Başkanlığından görüş talep edilmiştir.</p>\n\n<p class=\"p_Normal\" style=\"background: #ffffff;\">Gelir İdaresi Başkanlığından cevaben alınan ilgi 13.12.2018 tarih ve 163932 sayılı yazının sonuç bölümünde,</p>\n\n<p class=\"p_Normal\" style=\"background: #ffffff;\">“…<span style=\"font-weight: bold;\">Yukarıda yapılan açıklamalar çerçevesinde, </span><span style=\"font-weight: bold; text-decoration: underline;\">ek izin taahhüt senedi süresinin 99 yıla kadar uzatma opsiyonu dikkate alınmaksızın</span><span style=\"font-weight: bold;\"> </span><span style=\"font-weight: bold; text-decoration: underline;\"><a href=\"javascript:void(0);\" onclick=\"return hmshowPopup(event, popid_1216844230X, this);\" class=\"popuplink\">488 sayılı Kanunun</a></span><span style=\"font-weight: bold;\"> 6 nci maddesinin ikinci fıkrasında yer alan hüküm gereğince </span><span style=\"font-weight: bold; text-decoration: underline;\">2016 yılı ek arazi izin bedeli ile kalan izin süresinin (22 yıl) çarpılması suretiyle bulunacak tutar ile artan teminat bedeli mukayese</span><span style=\"font-weight: bold;\"> edilerek, en yüksek vergi alınmasını gerektiren tutar üzerinden binde 9,48 nispetinde damga vergisine tabi tutulması gerekmektedir.”</span></p>\n\n<p class=\"p_Normal\" style=\"background: #ffffff;\">denilerek, işlemden tahsil edilmesi gereken damga vergisi ve harcın matrahının tayininde hesaplanabilir proje maliyet bedeli ile kira süresinin uzamasına ilişkin opsiyon dikkate alınmaksızın, arazi izin bedeli ile kalan sürenin çarpımı sonucu oluşacak bedel ile teminat değerinin karşılaştırılması gerektiği belirtilmiş, bu husus <a href=\"2019-2-sayili-genelge.html\" class=\"topiclink\">2019/2 sayılı Genelge</a>miz ile noterliklere duyurulmuştur.</p>\n\n<p class=\"p_Normal\" style=\"background: #ffffff;\">Bahse konu Genelgemizde ayrıca <a href=\"2009-6-sayili-genelge.html\" class=\"topiclink\">2009/6</a> ile <a href=\"2009-14-sayili-genelge.html\" class=\"topiclink\">2009/14 sayılı Genelge</a>lerimizin proje maliyet bedeli yönünden yapılan açıklamalarla ilgili kısımları yürürlükten kaldırılmış olduğu da belirtilmiştir.</p>\n\n<p class=\"p_Normal\" style=\"background: #ffffff;\">Ancak, Gelir İdaresi Başkanlığı tarafından “Kesin İzin Taahhüt Senedi” başlıklı bir işlem örneğine ilişkin olarak Kütahya Valiliğine (Defterdarlık Gelir Müdürlüğü) hitaben düzenlenmiş olan 20.10.2020 günlü ve 124129 sayılı görüş yazısında özetle,</p>\n\n<p class=\"p_Normal\" style=\"background: #ffffff;\"><span style=\"font-weight: bold;\">“…</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Bu itibarla … ili, … ilçesi, … mevkinde bulunan Orman İşletme Müdürlüğüne ait 248,684/46 m2'lik izin alanı hakkında düzenlenen … tarih ve … yevmiye no.lu &quot;Kesin İzin Taahhüt Senedi” başlıklı kağıdın, <a href=\"javascript:void(0);\" onclick=\"return hmshowPopup(event, popid_12662036, this);\" class=\"popuplink\">492 sayılı Kanunun</a> 46 ncı maddesi ile </span><span style=\"font-weight: bold; text-decoration: underline;\"><a href=\"javascript:void(0);\" onclick=\"return hmshowPopup(event, popid_1216844230X, this);\" class=\"popuplink\">488 sayılı</a></span><span style=\"font-weight: bold;\"> Damga Vergisi Kanununun 6 ncı maddesinin ikinci fıkrasında yer alan hüküm gereğince en yüksek harç ve damga vergisi alınmasını gerektiren proje yapma taahhüdüne ilişkin tutar olan proje maliyet bedeli üzerinden nispi harca ve damga vergisine tabi tutulması gerekmektedir.”</span></p>\n\n<p class=\"p_Normal\" style=\"background: #ffffff;\">denilerek, Birliğimize verilen görüşe tamamen tezat teşkil eden yeni bir görüş tayin edilmiştir.</p>\n\n<p class=\"p_Normal\" style=\"background: #ffffff;\">Buna göre, noterliklere tasdik için getirilen kesin izin taahhüt senedi başlıklı kağıtlardan kamu arazilerinin yatırımlara tahsisi ile ilgili (sözleşme, taahhütname gibi) kağıtlarda yer alan yatırım bedeli üzerinden harç ve damga vergisi uygulanmasının gerektiği belirtilmektedir.</p>\n\n<p class=\"p_Normal\" style=\"background: #ffffff;\">Sonuç olarak bundan böyle “Kesin İzin Taahhüt Senedi” başlıklı kağıtlardan 488 sayılı Kanunun 6/2 ve <a href=\"javascript:void(0);\" onclick=\"return hmshowPopup(event, popid_12662036, this);\" class=\"popuplink\">492 sayılı Kanunun</a> 46 ncı madde hükümleri gereğince ödenecek bedellerin her biri ile yatırım değerinden büyük olanı üzerinden nispi harç ve damga vergisi alınacaktır.</p>\n\n<p class=\"p_Normal\" style=\"background: #ffffff;\">Bu durumda, <a href=\"2019-2-sayili-genelge.html\" class=\"topiclink\">2019/2 sayılı Genelge</a>mizin son bölümünde yer alan, “<a href=\"2009-6-sayili-genelge.html\" class=\"topiclink\">2009/6</a> ile <a href=\"2009-14-sayili-genelge.html\" class=\"topiclink\">2009/14 sayılı Genelge</a>lerimizin proje maliyet bedeli yönünden yapılan açıklamalarla ilgili kısımları yürürlükten kaldırılmıştır.” şeklindeki ifadenin dikkate alınmaması gerekmektedir.</p>\n\n<p class=\"p_Normal\" style=\"background: #ffffff;\">Diğer taraftan, <a href=\"2019-2-sayili-genelge.html\" class=\"topiclink\">2019/2 sayılı Genelge</a>mizde belirtilen “Ek Kesin İzin Taahhüt Senedi” başlıklı işleme münhasır olmak üzere bu kağıtta yer alan bilinen teminat değeri üzerinden hesaplanabilir olan proje maliyet değerinin bir öneminin olmadığı görülmektedir.</p>\n\n<p class=\"p_Normal\" style=\"background: #ffffff;\">Bilgilerinizi rica ederim.</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Dursun CİN</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2021-14-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 23.10.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:32.742804"
}