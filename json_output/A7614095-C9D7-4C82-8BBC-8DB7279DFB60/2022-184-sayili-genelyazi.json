{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2022-184-sayili-genelyazi.html",
    "title": "2022-184 sayılı genelyazı",
    "description": "Hukuki Danışmanlık – 21718 Ankara,  25.04.2022 Özü:  Yurtdışı Tebligat        ........................ NOTER ODASI BAŞKANLIĞINA ........................ NOTERLİĞİNE",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2022-184 sayılı genelyazı Email Gönder 2022-184 sayılı genelyazı << Fihrist-Ana sayfa >> 2022-184 sayılı genelyazı TEBLİGAT    BİLDİRİMLER    MEVZUAT    20 SA. GENELGE    TEBLİGAT-DANIŞMANLIK-GÖRÜŞLERİ Hukuki Danışmanlık – 21718 Ankara,  25.04.2022 Özü: Yurtdışı Tebligat ........................ NOTER ODASI BAŞKANLIĞINA ........................ NOTERLİĞİNE Noter aracılığıyla yapılan yurtdışı tebligatlara ilişkin izlenmesi gereken usul yönünden uygulamada karşılaşılan sorun ve tereddütlerin giderilmesi amacıyla görüş talebinde bulunulan Adalet Bakanlığı Dış İlişkiler ve Avrupa Birliği Genel Müdürlüğünün Birliğimize gönderdiği ve Yönetim Kurulunun 11.04.2022 günlü toplantısında görüşülen 01.04.2022 tarihli ve 13995/42859 sayılı cevabi yazısında; 1- a) Türk vatandaşlarına yapılacak yurtdışı tebligatlarda tebligat evrakının kaç nüsha olarak düzenleneceği ve 184 nolu formun doldurulup doldurulmayacağı; Ülkemiz birçok devlet ile tebligat taleplerinin yerine getirilmesi için iki taraflı adli yardımlaşma anlaşmaları imzalamış ve aynı zamanda bu konuda en önemli uluslararası kaynakları oluşturan 1954 tarihli Hukuk Usulüne Dair Lahey Sözleşmesi ile 1965 tarihli Hukukî ve Ticarî Konularda Adlî ve Gayri Adlî Belgelerin Yabancı Memleketlerde Tebliğine Dair Sözleşme'ye taraf olmuştur. Ayrıca, uluslararası tebligat konusunda Genel Müdürlüğümüz web sitesinde yayımlanan 16.11.201 1 tarihli ve 63/3 sayılı \"Hukukî Alanda Uluslararası Adli Tebligat İşlemleri”ne ilişkin Bakanlığımız Genelgesi ile Bakanlığımızca her takvim yılı başında çıkarılan ve Resmî Gazete'de yayımlanan \"Yurt Dışı Tebligat ve İstinabe Taleplerinde Uyulması Gereken Usûl ve Esaslara Dair Tebliğ” bulunmaktadır. 7201 sayılı Tebligat Kanununun 25/a maddesine göre; yurtdışında bulunan Türk vatandaşlarına, o yerdeki Türkiye siyasî memuru veya konsolosu tarafından doğrudan tebligat yapılabilir. Bu tür tebligat sadece Türk vatandaşları bakımından mümkündür. Yabancı devlette bulunan Türk vatandaşlarına, Türk siyasî memuru veya konsolosu tarafından yapılacak tebliğ taleplerinde, adli makamlarca ve noterlerce düzenlenecek tebliğ mazbatalı zarf içerisine tebliği istenen belgeler konularak Bakanlığımız aracı kılınarak Türkiye dış temsilciliğine gönderilebilir. Tebligat evrakının Türkçe düzenlenmesi yeterli olup, ayrıca yabancı dilde tercümesine gerek yoktur. Tebliğ mazbatalı zarfın üstüne mümkün olduğu kadar muhatabın T.C. kimlik numarası da dâhil olmak üzere açık kimlik bilgileri ile açık adresi yazılmalıdır. Ayrıca, gideceği ülkeye öre posta giderinin tespit edilerek, ilgilisince Maliye Bakanlığı'nın \"Muhtelif Gelirler” hesabına yatırılmasının sağlanması ve buna dair makbuz örneğinin, dış temsilciliğimize gönderilen evraka eklenmesi gerekir. Diğer taraftan, yurt dışında bulunan Türk vatandaşlarına Tebligat Kanunu'nun 25/a maddesi uyarınca tebligat yapılamadığı durumlarda, ilgili ülke ile aramızda bulunan ikili sözleşme veya böyle bir sözleşmenin bulunmaması halinde bu ülkenin de tarafı olduğu çok taraflı sözleşme hükümleri çerçevesinde de tebligat talebinde bulunulması mümkündür. Ancak; bu yolla yapılan tebligatın mutlaka yabancı devletin yetkili makamı aracılığıyla yapılması ve evraka tercüme eklenmesi gerekmektedir. İkili Anlaşma Bulunması Halinde Tebligat Usulü; Genel olarak, iki taraflı adli yardımlaşma anlaşmalarına göre yapılacak tebligat talebinde; evrak Türkçe düzenlenir, talep edilen devletin dilinde veya evrakın anlaşmada yazılı dillerden birinde yapılmış onaylı tercümeleri eklenir. İki taraflı adli yardımlaşma anlaşmaları çerçevesinde, yabancı devlet yetkili makamlarına gönderilecek tebligat talebine esas olmak üzere, talep eden makamın adı, olayın mahiyeti, tarafların isim ve adresleri, talebin yerine getirilmesi için gerekli diğer bilgileri içeren Genelge EK-4'de yer alan talep yazısı ile ekindeki belgelerin ikişer takım olarak düzenlenmesi ve buna yabancı devletin diline tercüme edilmiş onaylı ikişer örneğinin. de eklenmesi gerekmektedir. Talep yazısı, talep eden makam tarafından düzenlenerek imzalanmalı ve bu makamın resmî mührünü taşımalıdır. 1954 Tarihli Sözleşmeye Göre Tebligat Usulü; Sözleşmenin I ilâ 7. maddelerinde düzenlenen tebligat hükümlerine göre; Sözleşme kapsamında yabancı devlet yetkili makamlarına gönderilecek tebligat talebine esas olmak üzere, talep eden makamın adı, olayın mahiyeti, tarafların isim ve adresleri, talebin yerine getirilmesi için gerekli diğer bilgilerin yer aldığı Genelge EK-4'de yer alan talep yazısı ile ekindeki belgelerin ikişer takım olarak düzenlenmesi ve buna, yabancı devletin diline tercüme edilmiş onaylı ikişer örneğinin de eklenerek Bakanlığımıza gönderilmesi gerekir. Talep yazısı, talep eden makam tarafından düzenlenerek imzalanır ve bu makamın resmî mührünü taşır. 1965 Tarihli Sözleşmeye Göre Tebligat Usulü; Sözleşmeye göre, tebligat evrakı, Sözleşmenin ekini teşkil eden örneğe uygun olarak hazırlanan talepname (184 notlu form) ile bu talepnameye eklenen belgelerden iabarettir. Dört sayfadan oluşan bu talepnamenin Genelge EK-3'te yer alan örneğe uygun olması gerekmektedir. Bu sözleşmeye taraf devletler için tebligatı çıkaran makamın (Mahkeme, Noterlik veya İcra Müdürlüğü) mührünü ve yetkili kişinin (Hakim, Noter veya İcra Müdürü) imzasını taşıyan 184 no'lu formun düzenlenerek ve bu forma bağlı olarak tebliği istenilen her belgenin iki takım Türkçe ve iki takım gönderileceği devlet dilinde tercümesi eklenerek Bakanlığımıza gönderilmesi gerekmektedir. İkili Anlaşma ve/veya Çok Taraflı Sözleşme Bulunmaması Halinde Tebligat Usulü; Tebligat talebinin iletileceği devlet ile Türkiye arasında bu konuda herhangi bir anlaşma veya sözleşme yoksa tebliğ, uluslararası adli yardımlaşmanın esasım teşkil eden karşılıklılık ilkesi çerçevesinde 7201 sayılı Tebligat Kanunu ve ilgili mevzuat hükümlerine göre yapılır. 7201 sayılı Tebligat Kanununun 25'inci maddesinin 3'üncü fıkrası uyarınca, hukuki konularda adli makamlarca ve noterliklerce yurt dışında bulunanlara tebliği talep edilen evrak Bakanlığımız aracılığı ile diplomatik yoldan tebliğin yapılacağı devletteki yetkili makamlara ulaştırılır. Uluslararası adli yardımlaşma kuralları çerçevesinde yabancı devlet yetkili makamlarına gönderilecek tebligat talebine esas olmak üzere, talep eden makamın adı, olayın mahiyeti, tarafların isim ve adresleri, talebin yerine getirilmesi için gerekli diğer bilgilerin yer aldığı, Genelge EK-4'e uygun tebligat talep yazısı ile ekindeki belgeler ikişer takım olarak düzenlenir ve buna yabancı devletin diline tercüme edilmiş onaylı ikişer örneği de eklenerek Bakanlığımıza gönderilir. Talep yazısı bunu düzenleyen makam tarafından imzalanır ve bu makamın resmî mührünü taşır. 1.b) Çifte vatandaşlığı bulunanlara veya mavi kartlılara gönderilecek yurtdışı tebligatlarda Türk vatandaşlarına uygulanan prosedüre göre mi yoksa yabancılara ilişkin prosedüre göre mi hareket edilmesi gerektiği; Bilindiği üzere; Türk Vatandaşlığı ve bunun sonuçları Anayasanın 66. maddesi ile 5901 sayılı Türk Vatandaşlığı Kanununda düzenlenmiştir. 5901 sayılı Kanunun \"Çok Vatandaşlık” başlıklı 44 üncü maddesinde, Türk Vatandaşlığına ilaveten yabancı bir ülke vatandaşlığına da sahip olanlar hakkında, durumlarının nüfus aile kütüklerine açıklama şeklinde kaydedileceği hükme bağlanmış olup, bu şekilde çok vatandaşlığa sahip olanlar hakkında başkaca bir düzenleme yapılmamıştır. Bu çerçevede Ülkemiz açısından aslolan; kişilerin Türk vatandaşlığının bulunup bulunmadığıdır. Türk vatandaşlığına sahip olan kişilerin başka bir yabancı ülkenin de vatandaşı olması, bu kişilerin Türk vatandaşlığı statüsünü değiştirmediğinden bu kişilere Türk vatandaşlarına uygulanan prosedüre göre işlem yapılması uygun olacaktır. Özel statülü yabancılar olarak nitelendirilen mavi kart hamili kişilere ise yabancılara ilişkin prosedür uygulanmaktadır. Bu kişiler için, yurtdışında adli tebligat işlemleri ikili veya çok taraflı sözleşmeler, sözleşme bulunmaması halinde uluslararası karşılıklı yardımlaşma kuralları çerçevesinde yerine getirilmektedir. 2- Noterlik Kanunu 'nun 81/3 üncü maddesi gereğince azil işleminin vekâlete işlenebilmesi için vekâletin düzenlendiği noterliğe ya da konsolosluğa gönderilmesinin tebligat olmayıp bildirim olduğu göz önüne alınarak konsolosluğa gönderilirken tebligat harcı alınması gerekip gerekmediği; Noterlik Kanunu'nun 81/3 üncü maddesi gereğince konsolosluklarda bulunan vekâletnamelere azil kaydının işlenmesi talebinin bildirim olduğu düşünüldüğünden, ilgili dış temsilciliğe azilnamenin sistem üzerinden gönderilebileceği, bu şekilde gönderim yapıldığında herhangi bir tebligat masrafının yatırılmasına gerek bulunmadığı, bildirilmiştir. Yönetim Kurulunca (20) sayılı birleştirilmiş genelgenin, Bakanlık görüşü doğrultusunda tadiline karar verildiğinden, değişiklik birleştirilmiş genelgenin ilgili kısımlarına işlenmiştir. Bilgi edinilmesini ve gereğini rica ederim. Dursun CİN Başkan (GENEL YAZI: 184 ) Güncelleme: 27.10.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2022-184 sayılı genelyazı",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2022-184-sayili-genelyazi.html",
        "title": "",
        "target": "",
        "type": "internal"
      },
      {
        "text": "2022-184 sayılı genelyazı",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2022-184-sayili-genelyazi.html",
        "title": "",
        "target": "_top",
        "type": "internal"
      },
      {
        "text": "TEBLİGAT",
        "href": "javascript:void(0);",
        "title": "TEBLİGAT DİZİNİ",
        "target": "",
        "type": "internal"
      },
      {
        "text": "BİLDİRİMLER",
        "href": "javascript:void(0);",
        "title": "BİLDİRİMLER DİZİNİ",
        "target": "",
        "type": "internal"
      },
      {
        "text": "MEVZUAT",
        "href": "tebligat-mevzuati-dizini.html",
        "title": "TEBLİGAT MEVZUATI DİZİNİ",
        "target": "",
        "type": "internal"
      },
      {
        "text": "20 SA. GENELGE",
        "href": "teblig-islemlerine-iliskin-duzenlemeler-aciklamalar-hak-birlestirilmis-20-sayili-genelge.html",
        "title": "TEBLİĞ İŞLEMLERİNE İLİŞKİN DÜZENLEMELER VE AÇIKLAMALAR HAK.BİRLEŞTİRİLMİŞ 20 SAYILI GENELGE",
        "target": "",
        "type": "internal"
      },
      {
        "text": "TEBLİGAT-DANIŞMANLIK-GÖRÜŞLERİ",
        "href": "tebligat-tnb-hukuki-danismanlik-gorusleri.html",
        "title": "TEBLİGAT-TNB-HUKUKİ-DANIŞMANLIK-GÖRÜŞLERİ",
        "target": "",
        "type": "internal"
      },
      {
        "text": "Güncelleme: 27.10.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2022-184 sayılı genelyazı"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2022-184 sayılı genelyazı</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Hukuki Danışmanlık – 21718 Ankara, &nbsp;25.04.2022 Özü: &nbsp;Yurtdışı Tebligat &nbsp; &nbsp; &nbsp; &nbsp;........................ NOTER ODASI BAŞKANLIĞINA ........................ NOTERLİĞİNE\" />\n\n   <link rel=\"canonical\" content=\"noterlikrehberi.net/rehber/index.html?2022-184-sayili-genelyazi.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2022-184-sayili-genelyazi.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2022-184 sayılı genelyazı\",\n\n   mailsubject: \"Tavsiye: Noterlik Rehberi - 2022-184 sayılı genelyazı &nbsp; &nbsp;TEBLİGAT&nbsp; &nbsp;BİLDİRİMLER&nbsp; &nbsp;MEVZUAT&nbsp; &nbsp;20 SA. GENELGE&nbsp; &nbsp;TEBLİGAT-DANIŞMANLIK-GÖRÜŞLERİ\",\n\n   sharesubject: \"Noterlik Rehberi - 2022-184 sayılı genelyazı &nbsp; &nbsp;TEBLİGAT&nbsp; &nbsp;BİLDİRİMLER&nbsp; &nbsp;MEVZUAT&nbsp; &nbsp;20 SA. GENELGE&nbsp; &nbsp;TEBLİGAT-DANIŞMANLIK-GÖRÜŞLERİ\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2022-184-sayili-genelyazi\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2022-184-sayili-genelyazi.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2022-184-sayili-genelyazi.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2022-184-sayili-genelyazi.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2022-184-sayili-genelyazi.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2022-184-sayili-genelyazi.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2022-184-sayili-genelyazi.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2022-184 sayılı genelyazı</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2022-184-sayili-genelyazi.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2022-184 sayılı genelyazı</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"javascript:void(0);\" onclick=\"return hmshowPopup(event, popid_1372612728X, this);\" class=\"popuplink\" title=\"TEBLİGAT DİZİNİ\">TEBLİGAT</a>  &nbsp; <a href=\"javascript:void(0);\" onclick=\"return hmshowPopup(event, popid_922069031, this);\" class=\"popuplink\" title=\"BİLDİRİMLER DİZİNİ\">BİLDİRİMLER</a>  &nbsp; <a href=\"tebligat-mevzuati-dizini.html\" class=\"topiclink\" title=\"TEBLİGAT MEVZUATI DİZİNİ\">MEVZUAT</a>  &nbsp; <a href=\"teblig-islemlerine-iliskin-duzenlemeler-aciklamalar-hak-birlestirilmis-20-sayili-genelge.html\" class=\"topiclink\" title=\"TEBLİĞ İŞLEMLERİNE İLİŞKİN DÜZENLEMELER VE AÇIKLAMALAR HAK.BİRLEŞTİRİLMİŞ 20 SAYILI GENELGE\">20 SA. GENELGE</a>  &nbsp; <a href=\"tebligat-tnb-hukuki-danismanlik-gorusleri.html\" class=\"topiclink\" title=\"TEBLİGAT-TNB-HUKUKİ-DANIŞMANLIK-GÖRÜŞLERİ\">TEBLİGAT-DANIŞMANLIK-GÖRÜŞLERİ</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"background: #ffffff;\">Hukuki Danışmanlık –<span style=\"font-weight: bold;\"> 21718</span></p>\n\n<p style=\"background: #ffffff;\">Ankara, &nbsp;25.04.2022</p>\n\n<p style=\"background: #ffffff;\">Özü:<span style=\"font-weight: bold;\">  </span>Yurtdışı Tebligat</p>\n\n<p style=\"background: #ffffff;\">&nbsp;</p>\n\n<p style=\"background: #ffffff;\">&nbsp;</p>\n\n<p style=\"background: #ffffff;\">&nbsp;</p>\n\n<p style=\"background: #ffffff;\"> ........................ NOTER ODASI BAŞKANLIĞINA</p>\n\n<p style=\"background: #ffffff;\">........................ NOTERLİĞİNE</p>\n\n<p style=\"background: #ffffff;\">&nbsp;</p>\n\n<p style=\"background: #ffffff;\">&nbsp;</p>\n\n<p style=\"background: #ffffff;\"><span style=\"font-weight: bold;\"> &nbsp; &nbsp; &nbsp; &nbsp; &nbsp;  </span>Noter aracılığıyla yapılan yurtdışı tebligatlara ilişkin izlenmesi gereken usul yönünden uygulamada karşılaşılan sorun ve tereddütlerin giderilmesi amacıyla görüş talebinde bulunulan Adalet Bakanlığı Dış İlişkiler ve Avrupa Birliği Genel Müdürlüğünün Birliğimize gönderdiği ve Yönetim Kurulunun 11.04.2022 günlü toplantısında görüşülen 01.04.2022 tarihli ve 13995/42859 sayılı cevabi yazısında;</p>\n\n<p style=\"background: #ffffff;\"> &nbsp; &nbsp; &nbsp; &nbsp; &nbsp; <span style=\"font-weight: bold;\"> 1- </span><span style=\"font-style: italic; font-weight: bold;\">a) Türk vatandaşlarına yapılacak yurtdışı tebligatlarda tebligat evrakının kaç nüsha olarak düzenleneceği ve 184 nolu formun doldurulup doldurulmayacağı;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Ülkemiz birçok devlet ile tebligat taleplerinin yerine getirilmesi için iki taraflı adli yardımlaşma anlaşmaları imzalamış ve aynı zamanda bu konuda en önemli uluslararası kaynakları oluşturan 1954 tarihli Hukuk Usulüne Dair Lahey Sözleşmesi ile 1965 tarihli Hukukî ve Ticarî Konularda Adlî ve Gayri Adlî Belgelerin Yabancı Memleketlerde Tebliğine Dair Sözleşme'ye taraf olmuştur.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Ayrıca, uluslararası tebligat konusunda Genel Müdürlüğümüz web sitesinde yayımlanan 16.11.201 1 tarihli ve 63/3 sayılı &quot;Hukukî Alanda Uluslararası Adli Tebligat İşlemleri”ne ilişkin Bakanlığımız Genelgesi ile Bakanlığımızca her takvim yılı başında çıkarılan ve Resmî Gazete'de yayımlanan &quot;Yurt Dışı Tebligat ve İstinabe Taleplerinde Uyulması Gereken Usûl ve Esaslara Dair Tebliğ” bulunmaktadır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;7201 sayılı Tebligat Kanununun 25/a maddesine göre; yurtdışında bulunan Türk vatandaşlarına, o yerdeki Türkiye siyasî memuru veya konsolosu tarafından doğrudan tebligat yapılabilir. Bu tür tebligat sadece Türk vatandaşları bakımından mümkündür. Yabancı devlette bulunan Türk vatandaşlarına, Türk siyasî memuru veya konsolosu tarafından yapılacak tebliğ taleplerinde, adli makamlarca ve noterlerce düzenlenecek tebliğ mazbatalı zarf içerisine tebliği istenen belgeler konularak Bakanlığımız aracı kılınarak Türkiye dış temsilciliğine gönderilebilir. Tebligat evrakının Türkçe düzenlenmesi yeterli olup, ayrıca yabancı dilde tercümesine gerek yoktur. Tebliğ mazbatalı zarfın üstüne mümkün olduğu kadar muhatabın T.C. kimlik numarası da dâhil olmak üzere açık kimlik bilgileri ile açık adresi yazılmalıdır. Ayrıca, gideceği ülkeye öre posta giderinin tespit edilerek, ilgilisince Maliye Bakanlığı'nın &quot;Muhtelif Gelirler” hesabına yatırılmasının sağlanması ve buna dair makbuz örneğinin, dış temsilciliğimize gönderilen evraka eklenmesi gerekir.</p>\n\n<p style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Diğer taraftan, yurt dışında bulunan Türk vatandaşlarına Tebligat Kanunu'nun 25/a maddesi uyarınca tebligat yapılamadığı durumlarda, ilgili ülke ile aramızda bulunan ikili sözleşme veya böyle bir sözleşmenin bulunmaması halinde bu ülkenin de tarafı olduğu çok taraflı sözleşme hükümleri çerçevesinde de tebligat talebinde bulunulması mümkündür. Ancak; bu yolla yapılan tebligatın mutlaka yabancı devletin yetkili makamı aracılığıyla yapılması ve evraka tercüme eklenmesi gerekmektedir.</p>\n\n<p style=\"background: #ffffff;\"><span style=\"font-style: italic; font-weight: bold;\"> &nbsp;</span></p>\n\n<p style=\"background: #ffffff;\"><span style=\"font-style: italic; font-weight: bold;\"> &nbsp; &nbsp; &nbsp; &nbsp; &nbsp; İkili Anlaşma Bulunması Halinde Tebligat Usulü;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Genel olarak, iki taraflı adli yardımlaşma anlaşmalarına göre yapılacak tebligat talebinde; evrak Türkçe düzenlenir, talep edilen devletin dilinde veya evrakın anlaşmada yazılı dillerden birinde yapılmış onaylı tercümeleri eklenir. İki taraflı adli yardımlaşma anlaşmaları çerçevesinde, yabancı devlet yetkili makamlarına gönderilecek tebligat talebine esas olmak üzere, talep eden makamın adı, olayın mahiyeti, tarafların isim ve adresleri, talebin yerine getirilmesi için gerekli diğer bilgileri içeren Genelge EK-4'de yer alan talep yazısı ile ekindeki belgelerin ikişer takım olarak düzenlenmesi ve buna yabancı devletin diline tercüme edilmiş onaylı ikişer örneğinin. de eklenmesi gerekmektedir. Talep yazısı, talep eden makam tarafından düzenlenerek imzalanmalı ve bu makamın resmî mührünü taşımalıdır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"> &nbsp; &nbsp; &nbsp; &nbsp; &nbsp;  <span style=\"font-style: italic; font-weight: bold;\">1954 Tarihli Sözleşmeye Göre Tebligat Usulü;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Sözleşmenin I ilâ 7. maddelerinde düzenlenen tebligat hükümlerine göre; Sözleşme kapsamında yabancı devlet yetkili makamlarına gönderilecek tebligat talebine esas olmak üzere, talep eden makamın adı, olayın mahiyeti, tarafların isim ve adresleri, talebin yerine getirilmesi için gerekli diğer bilgilerin yer aldığı Genelge EK-4'de yer alan talep yazısı ile ekindeki belgelerin ikişer takım olarak düzenlenmesi ve buna, yabancı devletin diline tercüme edilmiş onaylı ikişer örneğinin de eklenerek Bakanlığımıza gönderilmesi gerekir. Talep yazısı, talep eden makam tarafından düzenlenerek imzalanır ve bu makamın resmî mührünü taşır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"> &nbsp; &nbsp; &nbsp; &nbsp; &nbsp;  <span style=\"font-style: italic; font-weight: bold;\">1965 Tarihli Sözleşmeye Göre Tebligat Usulü;</span></p>\n\n<p style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Sözleşmeye göre, tebligat evrakı, Sözleşmenin ekini teşkil eden örneğe uygun olarak hazırlanan talepname (184 notlu form) ile bu talepnameye eklenen belgelerden iabarettir. Dört sayfadan oluşan bu talepnamenin Genelge EK-3'te yer alan örneğe uygun olması gerekmektedir.</p>\n\n<p style=\"background: #ffffff;\">Bu sözleşmeye taraf devletler için tebligatı çıkaran makamın (Mahkeme, Noterlik veya İcra Müdürlüğü) mührünü ve yetkili kişinin (Hakim, Noter veya İcra Müdürü) imzasını taşıyan 184 no'lu formun düzenlenerek ve bu forma bağlı olarak tebliği istenilen her belgenin iki takım Türkçe ve iki takım gönderileceği devlet dilinde tercümesi eklenerek Bakanlığımıza gönderilmesi gerekmektedir.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"> &nbsp; &nbsp; &nbsp; &nbsp; &nbsp;  <span style=\"font-style: italic; font-weight: bold;\">İkili Anlaşma ve/veya Çok Taraflı Sözleşme Bulunmaması Halinde Tebligat Usulü;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Tebligat talebinin iletileceği devlet ile Türkiye arasında bu konuda herhangi bir anlaşma veya sözleşme yoksa tebliğ, uluslararası adli yardımlaşmanın esasım teşkil eden karşılıklılık ilkesi çerçevesinde 7201 sayılı Tebligat Kanunu ve ilgili mevzuat hükümlerine göre yapılır.</p>\n\n<p style=\"background: #ffffff;\">7201 sayılı Tebligat Kanununun 25'inci maddesinin 3'üncü fıkrası uyarınca, hukuki konularda adli makamlarca ve noterliklerce yurt dışında bulunanlara tebliği talep edilen evrak Bakanlığımız aracılığı ile diplomatik yoldan tebliğin yapılacağı devletteki yetkili makamlara ulaştırılır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Uluslararası adli yardımlaşma kuralları çerçevesinde yabancı devlet yetkili makamlarına gönderilecek tebligat talebine esas olmak üzere, talep eden makamın adı, olayın mahiyeti, tarafların isim ve adresleri, talebin yerine getirilmesi için gerekli diğer bilgilerin yer aldığı, Genelge EK-4'e uygun tebligat talep yazısı ile ekindeki belgeler ikişer takım olarak düzenlenir ve buna yabancı devletin diline tercüme edilmiş onaylı ikişer örneği de eklenerek Bakanlığımıza gönderilir. Talep yazısı bunu düzenleyen makam tarafından imzalanır ve bu makamın resmî mührünü taşır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 0; padding-left: 20px; margin: 0 0 0 27px;\"><span class=\"f_Normal\" style=\"font-weight:bold; font-style:italic;display:inline-block;width:20px;margin-left:-20px\">1.</span><span style=\"font-style: italic; font-weight: bold;\">b) Çifte vatandaşlığı bulunanlara veya mavi kartlılara gönderilecek yurtdışı tebligatlarda Türk vatandaşlarına uygulanan prosedüre göre mi yoksa yabancılara ilişkin prosedüre göre mi hareket edilmesi gerektiği;</span></p><p style=\"text-indent: -13px; margin: 0 0 0 40px;\"><span style=\"font-size: 13px; color: #000000;\">&nbsp;</span></p>\n\n<p style=\"background: #ffffff;\"><span style=\"font-style: italic;\"> &nbsp; &nbsp; &nbsp; &nbsp; &nbsp;  </span>Bilindiği üzere; Türk Vatandaşlığı ve bunun sonuçları Anayasanın 66. maddesi ile 5901 sayılı Türk Vatandaşlığı Kanununda düzenlenmiştir. 5901 sayılı Kanunun &quot;Çok Vatandaşlık” başlıklı 44 üncü maddesinde, Türk Vatandaşlığına ilaveten yabancı bir ülke vatandaşlığına da sahip olanlar hakkında, durumlarının nüfus aile kütüklerine açıklama şeklinde kaydedileceği hükme bağlanmış olup, bu şekilde çok vatandaşlığa sahip olanlar hakkında başkaca bir düzenleme yapılmamıştır. Bu çerçevede Ülkemiz açısından aslolan; kişilerin Türk vatandaşlığının bulunup bulunmadığıdır. Türk vatandaşlığına sahip olan kişilerin başka bir yabancı ülkenin de vatandaşı olması, bu kişilerin Türk vatandaşlığı statüsünü değiştirmediğinden bu kişilere Türk vatandaşlarına uygulanan prosedüre göre işlem yapılması uygun olacaktır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Özel statülü yabancılar olarak nitelendirilen mavi kart hamili kişilere ise yabancılara ilişkin prosedür uygulanmaktadır. Bu kişiler için, yurtdışında adli tebligat işlemleri ikili veya çok taraflı sözleşmeler, sözleşme bulunmaması halinde uluslararası karşılıklı yardımlaşma kuralları çerçevesinde yerine getirilmektedir.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"width:48px;display:inline-block\">&nbsp;</span><span style=\"font-weight: bold;\">2-</span> <span style=\"font-weight: bold;\">Noterlik Kanunu 'nun 81/3 üncü maddesi gereğince azil işleminin vekâlete işlenebilmesi için vekâletin düzenlendiği noterliğe ya da konsolosluğa gönderilmesinin tebligat olmayıp bildirim olduğu göz önüne alınarak konsolosluğa gönderilirken tebligat harcı alınması gerekip gerekmediği;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"width:48px;display:inline-block\">&nbsp;</span>Noterlik Kanunu'nun 81/3 üncü maddesi gereğince konsolosluklarda bulunan vekâletnamelere azil kaydının işlenmesi talebinin bildirim olduğu düşünüldüğünden, ilgili dış temsilciliğe azilnamenin sistem üzerinden gönderilebileceği, bu şekilde gönderim yapıldığında herhangi bir tebligat masrafının yatırılmasına gerek bulunmadığı,</p>\n\n<p style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;bildirilmiştir. &nbsp; &nbsp;</p>\n\n<p style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Yönetim Kurulunca (20) sayılı birleştirilmiş genelgenin, Bakanlık görüşü doğrultusunda tadiline karar verildiğinden, değişiklik birleştirilmiş genelgenin ilgili kısımlarına işlenmiştir.</p>\n\n<p style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Bilgi edinilmesini ve gereğini rica ederim.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">&nbsp;</p>\n\n<p style=\"background: #ffffff;\"><span style=\"font-weight: bold;\">Dursun CİN &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; </span></p>\n\n<p style=\"background: #ffffff;\"><span style=\"font-weight: bold;\">Başkan</span></p>\n\n<p style=\"background: #ffffff;\"><span style=\"font-weight: bold;\">&nbsp;</span></p>\n\n<p style=\"background: #ffffff;\"><span style=\"font-weight: bold;\">&nbsp;</span></p>\n\n<p style=\"background: #ffffff;\"><span style=\"font-weight: bold;\">(GENEL YAZI: 184 )</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2022-184-sayili-genelyazi.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 27.10.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:40.444182"
}