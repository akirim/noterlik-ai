{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2022-52-sayili-genelyazi.html",
    "title": "2022-52 sayılı genelyazı",
    "description": "Hukuki Danışmanlık – 9535",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2022-52 sayılı genelyazı Email Gönder 2022-52 sayılı genelyazı << Fihrist-Ana sayfa >> 2022-52 sayılı genelyazı ÖRNEK    MEVZUAT    24 SA. GENELGE    AÇIKLAMALAR    APOSTİL    VEZNE Hukuki Danışmanlık – 9535 Ankara, 14.02.2022 Özü: Yabancıların Kira Sözleşmelerinin Örneklerinin Çıkarılması Hakkında ........................ NOTER ODASI BAŞKANLIĞINA ........................ NOTERLİĞİNE Türkiye’de bulunan ve ikamet izni talep ederek, İl Göç İdarelerine belgelerini sunan yabancı ülke vatandaşlarınca, anılan izni alabilmek üzere ibraz ettikleri belgelerde, özellikle kira sözleşmelerinde yaptıkları tespit edilen sahtecilik olaylarının önüne geçilebilmesi açısından Birliğimiz ile İçişleri Bakanlığı Göç İdaresi Başkanlığı yetkilileri arasında yapılan görüşmelerde, öncelikle anılan sözleşmelerin noterliklerde imza onaylaması şeklinde yapılabileceği yolundaki önerimiz İçişleri Bakanlığı Göç İdaresi Başkanlığınca kabul edilmeyerek, şimdilik kira sözleşmelerinin örneği çıkarılırken, kiraya veren ya da vekilinin bizzat sözleşmeyi getirip, bu kişinin kimlik ya da vekalet örneğinin de işleme eklenmesi yolundaki ikinci önerimizde mutabakat sağlanmıştır. Yukarıda bahsedilen çalışmada benimsenen hususlar, bilahare İçişleri Bakanlığı Göç İdaresi Başkanlığının 01.02.2022 tarih ve 68695 sayılı yazısı ile Birliğimize iletilmiştir. İlgili yazıda; 6458 sayılı Yabancılar ve Uluslararası Kanuna göre Türkiye’de, vizenin veya vize muafiyetinin tanıdığı süreden ya da doksan günden fazla kalacak yabancıların ikamet izni almalarının zorunlu olduğu, bu kapsamda, yabancıların anılan Kanun kapsamında ikamet izni başvurusu yaparken kalacakları adrese ilişkin bilgi ve belgeleri idareye sunmakla yükümlü olduklarından, kira sözleşmesi ile ülkemizde kalan yabancılardan, sözleşmenin noter onaylı örneğinin ikamet izni başvurusu belgelerine eklemesinin talep edildiği, İkamet izni düzenlenmesi aşamasında yabancılar tarafından sunulan kira sözleşmelerinin içeriğinin güvenilirliğinin tespitine yönelik etkin bir tespit mekanizması bulunmaması nedeniyle, yabancıların sahte adresle ya da gerçek adres üzerinden ev sahibinin bilgisi dışında kira sözleşmeleri düzenleyerek noterde onaylattıkları ve bu noter onaylı sözleşmelerin ikamet izni başvurularında kullanıldığının anlaşıldığı, Kira sözleşmesinin “kiraya veren\" ya da “kiraya veren adına işlem yapmaya yetkili olduğuna dair vekaletname sunan” kişi tarafından notere onaylatılması ve kiraya verenin kimlik örneğinin sözleşme örneğine eklenmesiyle, ikamet izni için gerekli şartları sağlamayan ve ev sahibinin bilgisi dışında hazırlanan gerçek dışı kira sözleşmelerinin başvurularda kullanılmasının önüne geçilebileceğinin değerlendirildiği, Bu itibarla, Kira sözleşmelerinin noter onaylı örneği çıkartılırken “kiraya veren (Türk vatandaşı /yabancı uyruklu fark etmeksizin)” ya da “kiraya veren adına işlem yapmaya yetkili olduğuna dair vekaletname ibraz eden” kişi tarafından sunulması halinde bu kişilerin kimlik bilgilerinin kontrol edilerek kimlik örneği ile varsa kiraya veren adına işlem yapmaya yetkili olduğuna dair vekaletname örneğinin de sözleşme suretine eklenmesi şartının aranacağı, 15.02.2022 tarihinden itibaren ikamet başvurularında bu şekilde düzenlenen kira sözleşmelerinin kabul edilmesinin, bu tarihten önce yapılan ikamet izni başvurularının önceki usulde aranan şartlara göre değerlendirilmesinin, bu usul dışında düzenlenen kira sözleşmelerinin kabul edilmemesi 81 İl Valiliğinden, Yukarıdaki hususlarda Birliğimizce bilgi edinilmesi ile ilgili birimlerimizin bilgilendirilmesi, İstenmiştir. Anılan yazıdaki bilgilerin İl Valiliklerince uygulamaya başlama tarihi olarak 07.02.2022 gösterilmek suretiyle noterlik dairelerine de gönderildiği öğrenilmiştir. Anılan yazı Yönetim Kurulunun 14.02.2022 tarihinde görüşülerek; Uygulamanın, sahtecilik olaylarının önlenebilmesi açısından, İçişleri Bakanlığı Göç İdaresi Başkanlığının yazısı uyarınca İl Göç İdarelerince uygulanmaya başlandığı, yazıda bahsedildiği şekilde örnek çıkarılmaması halinde kabul edilmediklerinden, ilgililerin aynı işlem için tekrar noterliklere başvurarak, usule uygun örnek çıkartma taleplerinde bulunarak, fazladan ücret ödemek zorunda kalmaları nedeniyle ortaya çıkan ihtilaf ve tartışmaların önüne geçilebilmesi açısından, 1- İlgilinin talebi doğrultusunda, anılan kira sözleşmesi örneği çıkartılırken, sözleşmenin kiraya veren ya da vekili tarafından getirilerek, örneğe verilmesi gereken “ibraz ettiğim aslına uygundur” şerhinin onun tarafından imzalanması ile bu şahsa ait kimlik veya vekaletname örneğinin kira sözleşmesine eklenmesinde Noterlik Kanununun 94 ve devamı, Noterlik Kanunu Yönetmeliğinin 95/a.maddeleri hükümlerinde bir değişiklik yaratmadığına, 2- İlgilinin yukarıda açıklanan yöntem uygulanmadan örneğinin çıkarılmasını istemesi halinde, noterlikte kalan nüshaya “Valilik yazısına belirtilen hususların kendisine hatırlatılmasına karşın, anılan uygulama yapılmadan örneğinin çıkarılmasının istendiği” hususunun “ibraz ettiğim aslına uygundur” şerhine eklenmek suretiyle imzasının alınarak talebinin karşılanabileceğine, 3- Bahsedilen uygulama dışında, sözleşme örneği çıkartılırken, kiralanan yerin sözleşmeyi imzalayan kişiye ait olup olmadığı ya da başkaca bir hususta noterlikçe araştırma yapmaya gerek olmadığı gibi, noterin de böyle bir yükümlülüğünün bulunmadığı, 4- Kira sözleşmesi örneğine ayrıca ilgilinin kimliğinin veya vekaletnamesinin eklenmesinde, Birliğimize ait (24) sayılı birleştirilmiş genelgenin “14- Birden fazla belge örneğinin aynı kâğıt üzerinde ve tek yevmiye numarası ile çıkartılabileceği” başlığı altında yapılan açıklama doğrultusunda, iki veya daha fazla belge örneğinin bir kâğıt üzerinde ve tek yevmiye numarası altında çıkartılmasının mümkün olabileceği, ancak, bu takdirde harç ve sair giderlerin örneği bulunan belgelerin sayısının göz önüne alınarak hesaplanmasının  gerektiğine, 5- Uygulamanın sadece ikamet izni için yapılacak başvuruları kapsaması sebebiyle, tarafları yabancı olsa dahi başka sebeplerle kira sözleşmeleri örneklerinin çıkarılması halinde tatbikinin icap etmediğine, Karar verilmiştir. İçişleri Bakanlığı Göç İdaresi Başkanlığı ile kira sözleşmelerinin noterliklerde imza onaylaması şeklinde yapılması hususunda görüşmeler sürdürülmektedir. Bilgilerinizi ve uygulamada dikkate alınması rica derim. Dursun CİN Başkan (GENEL YAZI: 52  ) Güncelleme: 12.10.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2022-52 sayılı genelyazı",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2022-52-sayili-genelyazi.html",
        "title": "",
        "target": "",
        "type": "internal"
      },
      {
        "text": "2022-52 sayılı genelyazı",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2022-52-sayili-genelyazi.html",
        "title": "",
        "target": "_top",
        "type": "internal"
      },
      {
        "text": "ÖRNEK",
        "href": "ornek-suret-dizini.html",
        "title": "ÖRNEK-SURET-DİZİNİ",
        "target": "",
        "type": "internal"
      },
      {
        "text": "MEVZUAT",
        "href": "ornek-suret-mevzuat.html",
        "title": "ÖRNEK-SURET-MEVZUATI",
        "target": "",
        "type": "internal"
      },
      {
        "text": "24 SA. GENELGE",
        "href": "ornek-verilmesi-hak-birlestirilmis-24-sayili-genelge.html",
        "title": "ÖRNEK VERİLMESİ HAK.BİRLEŞTİRİLMİŞ 24 SAYILI GENELGE",
        "target": "",
        "type": "internal"
      },
      {
        "text": "AÇIKLAMALAR",
        "href": "ornek-aciklamalar.html",
        "title": "ÖRNEK-SURET HAK.AÇIKLAMALAR",
        "target": "",
        "type": "internal"
      },
      {
        "text": "APOSTİL",
        "href": "apostil-nedir.html",
        "title": "",
        "target": "",
        "type": "internal"
      },
      {
        "text": "VEZNE",
        "href": "javascript:void(0);",
        "title": "ÖRNEK-SURET-VEZNE",
        "target": "",
        "type": "internal"
      },
      {
        "text": "Yabancılar ve Uluslararası Kanuna",
        "href": "yabancilar-uluslararasi-koruma-kanunu.html",
        "title": "",
        "target": "",
        "type": "internal"
      },
      {
        "text": "Noterlik Kanunu Yönetmeliğinin 95/a.madde",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Güncelleme: 12.10.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2022-52 sayılı genelyazı"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2022-52 sayılı genelyazı</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Hukuki Danışmanlık – 9535 &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;\" />\n\n   <link rel=\"canonical\" content=\"noterlikrehberi.net/rehber/index.html?2022-52-sayili-genelyazi.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2022-52-sayili-genelyazi.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2022-52 sayılı genelyazı\",\n\n   mailsubject: \"Tavsiye: Noterlik Rehberi - 2022-52 sayılı genelyazı &nbsp; &nbsp;ÖRNEK&nbsp; &nbsp;MEVZUAT&nbsp; &nbsp;24 SA. GENELGE&nbsp; &nbsp;AÇIKLAMALAR&nbsp; &nbsp;APOSTİL&nbsp; &nbsp;VEZNE\",\n\n   sharesubject: \"Noterlik Rehberi - 2022-52 sayılı genelyazı &nbsp; &nbsp;ÖRNEK&nbsp; &nbsp;MEVZUAT&nbsp; &nbsp;24 SA. GENELGE&nbsp; &nbsp;AÇIKLAMALAR&nbsp; &nbsp;APOSTİL&nbsp; &nbsp;VEZNE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2022-52-sayili-genelyazi\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2022-52-sayili-genelyazi.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2022-52-sayili-genelyazi.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2022-52-sayili-genelyazi.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2022-52-sayili-genelyazi.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2022-52-sayili-genelyazi.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2022-52-sayili-genelyazi.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2022-52 sayılı genelyazı</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2022-52-sayili-genelyazi.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2022-52 sayılı genelyazı</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"ornek-suret-dizini.html\" class=\"topiclink\" title=\"ÖRNEK-SURET-DİZİNİ\">ÖRNEK</a>  &nbsp; <a href=\"ornek-suret-mevzuat.html\" class=\"topiclink\" title=\"ÖRNEK-SURET-MEVZUATI\">MEVZUAT</a>  &nbsp; <a href=\"ornek-verilmesi-hak-birlestirilmis-24-sayili-genelge.html\" class=\"topiclink\" title=\"ÖRNEK VERİLMESİ HAK.BİRLEŞTİRİLMİŞ 24 SAYILI GENELGE\">24 SA. GENELGE</a>  &nbsp; <a href=\"ornek-aciklamalar.html\" class=\"topiclink\" title=\"ÖRNEK-SURET HAK.AÇIKLAMALAR\">AÇIKLAMALAR</a>  &nbsp; <a href=\"apostil-nedir.html\" class=\"topiclink\">APOSTİL</a>  &nbsp; <a href=\"javascript:void(0);\" onclick=\"return hmshowPopup(event, popid_78016800X, this);\" class=\"popuplink\" title=\"ÖRNEK-SURET-VEZNE\">VEZNE </a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\" style=\"background: #ffffff;\">Hukuki Danışmanlık – 9535 &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;</p>\n\n<p class=\"p_Normal\" style=\"background: #ffffff;\">Ankara, 14.02.2022</p>\n\n<p class=\"p_Normal\" style=\"background: #ffffff;\">Özü: Yabancıların Kira Sözleşmelerinin Örneklerinin Çıkarılması Hakkında</p>\n\n<p class=\"p_Normal\" style=\"background: #ffffff;\"> &nbsp;</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\">........................ NOTER ODASI BAŞKANLIĞINA</p>\n\n<p class=\"p_Normal\" style=\"background: #ffffff;\">........................ NOTERLİĞİNE</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; </p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Türkiye’de bulunan ve ikamet izni talep ederek, İl Göç İdarelerine belgelerini sunan yabancı ülke vatandaşlarınca, anılan izni alabilmek üzere ibraz ettikleri belgelerde, özellikle kira sözleşmelerinde yaptıkları tespit edilen sahtecilik olaylarının önüne geçilebilmesi açısından Birliğimiz ile İçişleri Bakanlığı Göç İdaresi Başkanlığı yetkilileri arasında yapılan görüşmelerde, öncelikle anılan sözleşmelerin noterliklerde imza onaylaması şeklinde yapılabileceği yolundaki önerimiz İçişleri Bakanlığı Göç İdaresi Başkanlığınca kabul edilmeyerek, <span style=\"text-decoration: underline;\">şimdilik</span> kira sözleşmelerinin örneği çıkarılırken, kiraya veren ya da vekilinin bizzat sözleşmeyi getirip, bu kişinin kimlik ya da vekalet örneğinin de işleme eklenmesi yolundaki ikinci önerimizde mutabakat sağlanmıştır.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Yukarıda bahsedilen çalışmada benimsenen hususlar, bilahare İçişleri Bakanlığı Göç İdaresi Başkanlığının 01.02.2022 tarih ve 68695 sayılı yazısı ile Birliğimize iletilmiştir.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;İlgili yazıda;</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;6458 sayılı <a href=\"yabancilar-uluslararasi-koruma-kanunu.html\" class=\"topiclink\">Yabancılar ve Uluslararası Kanuna</a> göre Türkiye’de, vizenin veya vize muafiyetinin tanıdığı süreden ya da doksan günden fazla kalacak yabancıların ikamet izni almalarının zorunlu olduğu, bu kapsamda, yabancıların anılan Kanun kapsamında ikamet izni başvurusu yaparken kalacakları adrese ilişkin bilgi ve belgeleri idareye sunmakla yükümlü olduklarından, kira sözleşmesi ile ülkemizde kalan yabancılardan, sözleşmenin noter onaylı örneğinin ikamet izni başvurusu belgelerine eklemesinin talep edildiği,</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;İkamet izni düzenlenmesi aşamasında yabancılar tarafından sunulan kira sözleşmelerinin içeriğinin güvenilirliğinin tespitine yönelik etkin bir tespit mekanizması bulunmaması nedeniyle, yabancıların sahte adresle ya da gerçek adres üzerinden ev sahibinin bilgisi dışında kira sözleşmeleri düzenleyerek noterde onaylattıkları ve bu noter onaylı sözleşmelerin ikamet izni başvurularında kullanıldığının anlaşıldığı,</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Kira sözleşmesinin “kiraya veren&quot; ya da “kiraya veren adına işlem yapmaya yetkili olduğuna dair vekaletname sunan” kişi tarafından notere onaylatılması ve kiraya verenin kimlik örneğinin sözleşme örneğine eklenmesiyle, ikamet izni için gerekli şartları sağlamayan ve ev sahibinin bilgisi dışında hazırlanan gerçek dışı kira sözleşmelerinin başvurularda kullanılmasının önüne geçilebileceğinin değerlendirildiği,</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Bu itibarla,</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;  <span style=\"font-weight: bold; text-decoration: underline;\">Kira sözleşmelerinin noter onaylı örneği çıkartılırken “kiraya veren (Türk vatandaşı /yabancı uyruklu fark etmeksizin)” ya da “kiraya veren adına işlem yapmaya yetkili olduğuna dair vekaletname ibraz eden” kişi tarafından sunulması halinde bu kişilerin kimlik bilgilerinin kontrol edilerek kimlik örneği ile varsa kiraya veren adına işlem yapmaya yetkili olduğuna dair vekaletname örneğinin de sözleşme suretine eklenmesi şartının aranacağı,</span></p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp;  <span style=\"font-weight: bold; text-decoration: underline;\">15.02.2022</span> tarihinden itibaren ikamet başvurularında bu şekilde düzenlenen kira sözleşmelerinin kabul edilmesinin, bu tarihten önce yapılan ikamet izni başvurularının önceki usulde aranan şartlara göre değerlendirilmesinin, bu usul dışında düzenlenen kira sözleşmelerinin kabul edilmemesi 81 İl Valiliğinden,</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Yukarıdaki hususlarda Birliğimizce bilgi edinilmesi ile ilgili birimlerimizin bilgilendirilmesi,</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;İstenmiştir.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Anılan yazıdaki bilgilerin İl Valiliklerince uygulamaya başlama tarihi olarak <span style=\"font-weight: bold;\">07.02.2022  </span>gösterilmek suretiyle noterlik dairelerine de gönderildiği öğrenilmiştir.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp;Anılan yazı Yönetim Kurulunun 14.02.2022 tarihinde görüşülerek;</p>\n\n<p class=\"p_Normal\" style=\"background: #ffffff;\">Uygulamanın, sahtecilik olaylarının önlenebilmesi açısından, İçişleri Bakanlığı Göç İdaresi Başkanlığının yazısı uyarınca İl Göç İdarelerince uygulanmaya başlandığı, yazıda bahsedildiği şekilde örnek çıkarılmaması halinde kabul edilmediklerinden, ilgililerin aynı işlem için tekrar noterliklere başvurarak, usule uygun örnek çıkartma taleplerinde bulunarak, fazladan ücret ödemek zorunda kalmaları nedeniyle ortaya çıkan ihtilaf ve tartışmaların önüne geçilebilmesi açısından,</p>\n\n<p class=\"p_Normal\" style=\"background: #ffffff;\">1- İlgilinin talebi doğrultusunda, anılan kira sözleşmesi örneği çıkartılırken, sözleşmenin kiraya veren ya da vekili tarafından getirilerek, örneğe verilmesi gereken “ibraz ettiğim aslına uygundur” şerhinin onun tarafından imzalanması ile bu şahsa ait kimlik veya vekaletname örneğinin kira sözleşmesine eklenmesinde Noterlik Kanununun 94 ve devamı, <a href=\"javascript:void(0);\" onclick=\"return hmshowPopup(event, popid_1668834150X, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanunu Yönetmeliğinin 95/a.madde</a>leri hükümlerinde bir değişiklik yaratmadığına,</p>\n\n<p class=\"p_Normal\" style=\"background: #ffffff;\">2- İlgilinin yukarıda açıklanan yöntem uygulanmadan örneğinin çıkarılmasını istemesi halinde, noterlikte kalan nüshaya “<span style=\"font-weight: bold;\">Valilik yazısına belirtilen hususların kendisine hatırlatılmasına karşın, anılan uygulama yapılmadan örneğinin çıkarılmasının istendiği</span>” hususunun “ibraz ettiğim aslına uygundur” şerhine eklenmek suretiyle imzasının alınarak talebinin karşılanabileceğine,</p>\n\n<p class=\"p_Normal\" style=\"background: #ffffff;\">3- Bahsedilen uygulama dışında, sözleşme örneği çıkartılırken, kiralanan yerin sözleşmeyi imzalayan kişiye ait olup olmadığı ya da başkaca bir hususta noterlikçe araştırma yapmaya gerek olmadığı gibi, noterin de böyle bir yükümlülüğünün bulunmadığı,</p>\n\n<p class=\"p_Normal\" style=\"background: #ffffff;\">4- Kira sözleşmesi örneğine ayrıca ilgilinin kimliğinin veya vekaletnamesinin eklenmesinde, Birliğimize ait (24) sayılı birleştirilmiş genelgenin “14- Birden fazla belge örneğinin aynı kâğıt üzerinde ve tek yevmiye numarası ile çıkartılabileceği” başlığı altında yapılan açıklama doğrultusunda, iki veya daha fazla belge örneğinin bir kâğıt üzerinde ve tek yevmiye numarası altında çıkartılmasının mümkün olabileceği, ancak, bu takdirde harç ve sair giderlerin örneği bulunan belgelerin sayısının göz önüne alınarak hesaplanmasının &nbsp;gerektiğine, &nbsp;</p>\n\n<p class=\"p_Normal\" style=\"background: #ffffff;\">5- Uygulamanın sadece ikamet izni için yapılacak başvuruları kapsaması sebebiyle, tarafları yabancı olsa dahi başka sebeplerle kira sözleşmeleri örneklerinin çıkarılması halinde tatbikinin icap etmediğine,</p>\n\n<p class=\"p_Normal\" style=\"background: #ffffff;\">Karar verilmiştir.</p>\n\n<p class=\"p_Normal\" style=\"background: #ffffff;\">İçişleri Bakanlığı Göç İdaresi Başkanlığı ile kira sözleşmelerinin noterliklerde imza onaylaması şeklinde yapılması hususunda görüşmeler sürdürülmektedir. Bilgilerinizi ve uygulamada dikkate alınması rica derim.</p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Dursun CİN &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; </span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Başkan</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\"> &nbsp;</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">&nbsp;</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">(GENEL YAZI: 52 &nbsp;)</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2022-52-sayili-genelyazi.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 12.10.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:45.268331"
}