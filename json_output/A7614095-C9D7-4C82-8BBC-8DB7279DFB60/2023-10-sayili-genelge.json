{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2023-10-sayili-genelge.html",
    "title": "2023-10 sayılı genelge",
    "description": "TÜRKİYE NOTERLER BİRLİĞİ  Mali Danışmanlık-E-23240125-840-590970-29.12.2023 Özü: Hasılat Gelir Paylaşımı İle İlgili Sözleşmelerin Damga Vergisi Hk.",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2023-10 sayılı genelge Email Gönder 2023-10 sayılı genelge << Fihrist-Ana sayfa >> 2023-10 sayılı genelge SÖZLEŞMELER    DİĞER SÖZ.    MEVZUAT    GENELGE VE GENEL YAZILAR    T.N.B MEVZUATI TÜRKİYE NOTERLER BİRLİĞİ Mali Danışmanlık-E-23240125-840-590970-29.12.2023 Özü: Hasılat Gelir Paylaşımı İle İlgili Sözleşmelerin Damga Vergisi Hk. GENELGE ( 10 ) Bir noterliğimizden Birliğimize intikal ettirilen yazıda; Emlak Konut GYO'nun yapmış olduğu hasılat (gelir) paylaşım işi ile ilgili olarak noterliklerde yapılan sözleşmelerin mutlaka düzenleme şeklinde yapılması gerektiği yönündeki Gelir İdaresi Başkanlığının görüşü ve yine gelir paylaşım sözleşmelerinin noterde onaylama yapılması halinde bu sözleşmelere Birliğimizin 2017/5 sayılı Genelgesine istinaden damga vergisinin sıfır \"0\" nispette uygulanmasının mümkün olmadığı ve damga vergisinin nispi olarak tahsil edilmesi gerektiği yönündeki Gelir İdaresi Başkanlığı görüşünden bahisle noterliklerde yapılan hasılat (gelir) paylaşım sözleşmelerinin onaylama ya da düzenleme şeklinde yapılıp yapılmayacağı, yine bu sözleşmelerden damga vergisi alınıp alınmayacağı konusunda görüş bildirilmesi istenilmiş olup bu konuda Gelir İdaresi Başkanlığından görüş talep edilmiştir. Gelir İdaresi Başkanlığından cevaben alınan ve Yönetim Kurulumuzun 18.12.2023 günlü toplantısında görüşülen 07.12.2023 tarihli ve E-22690711-155.01.01.01.(364)- 100986 sayılı  yazıda; \"İlgi (a)'da kayıtlı yazınızda, hasılat (gelir) paylaşımı inşaat sözleşmelerinin nitelik itibarıyla değerlendirildiğinde Borçlar Kanunu yönünden hiçbir şekil şartı aranmaksızın onaylama şeklinde yapılabileceği, ayrıca bu sözleşmelerin içeriğinde gayrimenkul satış vaadi taahhüdü bulunmadığı belirtilerek dışarda hazırlanıp sonradan notere onaylatılan hasılat (gelir) paylaşımı inşaat sözleşmelerine sıfır (0) nispette damga vergisi uygulanıp uygulanamayacağı hususunda Başkanlığımız görüşünün talep edilmesi üzerine ilgi (b)'de kayıtlı yazımız ile eksik bilgi ve belgelerin temin edilmesi istenilmiş olup, ilgi (c)'de kayıtlı yazınız ile gerekli belgelerin tamamlandığı anlaşılmıştır. 488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu, bu Kanundaki kağıtlar teriminin, yazılıp imzalanmak veya imza yerine geçen bir işaret konmak suretiyle düzenlenen ve herhangi bir hususu ispat veya belli etmek için ibraz edilebilecek olan belgeler ile elektronik imza kullanılmak suretiyle manyetik ortamda ve elektronik veri şeklinde oluşturulan belgeleri ifade edeceği; 3 üncü maddesinde, damga vergisinin mükellefinin kağıtları imza edenler olduğu hükümleri yer almaktadır. Anılan Kanuna ekli (1) sayılı tablonun \"1.Akillerle ilgili kağıtlar\" başlıklı bölümünün A/14 fıkrasında, resmi şekilde düzenlenen kat karşılığı veya hasılat paylaşımı inşaat sözleşmelerinin; A/15 fıkrasında ise resmi şekilde düzenlenen kat karşılığı veya hasılat paylaşımı inşaat sözleşmeleri kapsamında yapı müteahhitleri ile alt yükleniciler arasında düzenlenen inşaat taahhüt sözleşmelerinin nispi damga vergisine tabi olduğu hükümlerine yer verilmiştir. Diğer taraftan, 15/3/2017 tarihli ve 30008 sayılı Resmi Gazete'de yayımlanan 13/3/2017 tarihli ve 2017/9973 sayılı Bakanlar Kurulu Kararı ile Damga Vergisi Kanununa ekli (1) sayılı tablonun \"I. Akitlerle ilgili kağıtlar\" başlıklı bölümünün \"A.Belli parayı ihtiva eden kağıtlar\" başlıklı fıkrasının (14) ve (15) numaralı bentlerinde yer alan kağıtlara \"0\" (sıfır) nispetinde damga vergisi uygulanacağı karara bağlanmıştır. Ayrıca, 1512 sayılı Noterlik Kanununun 84 ve devamı maddelerinde, düzenleme şeklinde hazırlanan noterlik işlemlerinin ne şekilde yapılacağı hüküm altına alınmış olup, düzenleme şeklinde yapılan noterlik işlemlerinin tutanak şeklinde ilgilinin beyanına göre tanzim olunması, ilgilinin noter huzurunda beyanını notere bildirmesi ve tutanağın noter huzurunda imzalanması gerekmektedir. Düzenleme şeklinde yapılan işlemin imzalı aslının noterlik dairesinde saklanacağı ve ilgililere örneklerinin verileceği belirtilmiştir. Noterlik Kanununun 90 ve devam eden maddelerinde ise onaylama şeklinde noterlik işlemleri açıklanmıştır. Onaylama şeklindeki noterlik işlemleri, hukuki işlemin altında bulunan ilgiliye ait imzanın noter huzurunda atılması veya noter huzurunda imzanın ilgiliye ait olduğunun kabul edilmesi suretiyle yapılmaktadır. Hukuki işlem ilgililer tarafından hazırlanıp getirilebileceği gibi, talep üzerine noterlikte de yazılabilir. Bu tür işlemlerde noter tarafından onaylanacak olan işlemin altında bulunan imzalardır. Bu imzalar noter huzurunda atılabileceği gibi, dışarıda da atılarak da getirebilir. İmzalar dışarıda atılarak getirilmiş ise ilgililerin noter huzurunda bu imzaların kendilerine ait olduklarını kabul etmeleri icap etmektedir. Noterler tarafından düzenleme şeklinde ya da onaylama şeklinde işlemler yapılabildiğinden, düzenleme şeklinde yapılan işlemlerde damga vergisi noterler tarafından tahsil edilebilmektedir. Onaylama şeklindeki işlemlerde ise noterlerin tasdik için getirilen kağıtların damga vergisinin ödenip ödenmediğini kontrol etme, vergi ödenmeden işlem tesis etmeme şeklinde bir sorumluluğu bulunmaktadır. Nitekim, Damga Vergisi Kanununun 24 üncü maddesinde noterlerce düzenlenen kağıtlardaki damga vergisi sorumluluğu düzenlenirken 27 nci maddesinde onaylama şeklindeki işlemler için sorumluluğu ayrıca düzenlenmiştir. Yukarıda yapılan açıklamalar çerçevesinde, ilgi (c)'de kayıtlı yazınız ekinde yer alan …… Noterliğinde ….. yevmiye no.su ile işlem gören \"İstanbul Beykoz Riva Arsa Satışı Karşılığı Gelir Paylaşımı İşi\" başlıklı kağıdın, tapu memuru önünde veya noter huzurunda \"Düzenlenme Şeklinde\" düzenlenmediği, dışarıda hazırlandığı ve onay için noterliğe getirilen bu işlemin Noterlik Kanununun 90 inci maddesi kapsamında onaylandığı dikkate alındığında, söz konusu kağıda 13/3/2017 tarihli ve 2017/9973 sayılı Bakanlar Kurulu Kararı kapsamında damga vergisi nispetinin sıfır (0) olarak uygulanması mümkün değildir.\"şeklinde görüş bildirilmiştir. Gelir İdaresi Başkanlığının yazısına göre, noterliklerde yapılan hasılat (gelir) paylaşımı işi ile ilgili sözleşmelerin, noter huzurunda düzenleme şeklinde düzenlenmesi halinde damga vergisinin sıfır (0) olarak uygulanması mümkündür. Ancak, düzenleme şeklinde düzenlenmediği, dışarıda hazırlanıp onay için getirilmesi durumunda damga vergisi nispetinin sıfır (0) olarak uygulanması mümkün değildir. Bilgi edinilmesini rica ederim. Emine ÇAĞLAYAN Başkan Güncelleme: 03.01.2024 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2023-10 sayılı genelge",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2023-10-sayili-genelge.html",
        "title": "",
        "target": "",
        "type": "internal"
      },
      {
        "text": "2023-10 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2023-10-sayili-genelge.html",
        "title": "",
        "target": "_top",
        "type": "internal"
      },
      {
        "text": "SÖZLEŞMELER",
        "href": "sozlesmeler.html",
        "title": "SÖZLEŞMELER DİZİNİ",
        "target": "",
        "type": "internal"
      },
      {
        "text": "DİĞER SÖZ.",
        "href": "diger-sozlesmeleri-dizini.html",
        "title": "DİĞER SÖZLEŞMELER",
        "target": "",
        "type": "internal"
      },
      {
        "text": "MEVZUAT",
        "href": "sozlesmeler-mevzuati.html",
        "title": "SÖZLEŞMELER MEVZUATI",
        "target": "",
        "type": "internal"
      },
      {
        "text": "GENELGE VE GENEL YAZILAR",
        "href": "sozlesmeler-hakkinda-genelge-genel-yazilar.html",
        "title": "SÖZLEŞMELER HAKKINDA GENELGE VE GENEL YAZILAR",
        "target": "",
        "type": "internal"
      },
      {
        "text": "T.N.B MEVZUATI",
        "href": "tnb-mevzuati.html",
        "title": "T.N.B MEVZUATI",
        "target": "",
        "type": "internal"
      },
      {
        "text": "Güncelleme: 03.01.2024",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2023-10 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2023-10 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"TÜRKİYE NOTERLER BİRLİĞİ &nbsp;Mali Danışmanlık-E-23240125-840-590970-29.12.2023 Özü: Hasılat Gelir Paylaşımı İle İlgili Sözleşmelerin Damga Vergisi Hk.\" />\n\n   <link rel=\"canonical\" content=\"noterlikrehberi.net/rehber/index.html?2023-10-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2023-10-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2023-10 sayılı genelge\",\n\n   mailsubject: \"Tavsiye: Noterlik Rehberi - 2023-10 sayılı genelge &nbsp; &nbsp;SÖZLEŞMELER&nbsp; &nbsp;DİĞER SÖZ.&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;T.N.B MEVZUATI\",\n\n   sharesubject: \"Noterlik Rehberi - 2023-10 sayılı genelge &nbsp; &nbsp;SÖZLEŞMELER&nbsp; &nbsp;DİĞER SÖZ.&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;T.N.B MEVZUATI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2023-10-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"2023-10-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2023-10-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2023-10-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2023-10-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2023-10-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2023-10-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2023-10 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2023-10-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2023-10 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"sozlesmeler.html\" class=\"topiclink\" title=\"SÖZLEŞMELER DİZİNİ\">SÖZLEŞMELER</a>  &nbsp; <a href=\"diger-sozlesmeleri-dizini.html\" class=\"topiclink\" title=\"DİĞER SÖZLEŞMELER\">DİĞER SÖZ.</a>  &nbsp; <a href=\"sozlesmeler-mevzuati.html\" class=\"topiclink\" title=\"SÖZLEŞMELER MEVZUATI\">MEVZUAT</a>  &nbsp; <a href=\"sozlesmeler-hakkinda-genelge-genel-yazilar.html\" class=\"topiclink\" title=\"SÖZLEŞMELER HAKKINDA GENELGE VE GENEL YAZILAR\">GENELGE VE GENEL YAZILAR</a>  &nbsp; <a href=\"tnb-mevzuati.html\" class=\"topiclink\" title=\"T.N.B MEVZUATI\">T.N.B MEVZUATI</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p>TÜRKİYE NOTERLER BİRLİĞİ </p>\n\n<p class=\"p_Normal\">Mali Danışmanlık-E-23240125-840-590970-<span style=\"font-weight: bold;\">29.12.2023</span></p>\n\n<p class=\"p_Normal\">Özü: Hasılat Gelir Paylaşımı İle İlgili Sözleşmelerin Damga Vergisi Hk.</p>\n\n<p class=\"p_Normal\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; </p>\n\n<p class=\"p_Normal\"><span style=\"font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;</span></p>\n\n<p class=\"p_Normal\" style=\"text-align: center;\"><span style=\"font-weight: bold;\">GENELGE</span></p>\n\n<p class=\"p_Normal\" style=\"text-align: center;\"><span style=\"font-weight: bold;\">( 10 )</span></p>\n\n<p class=\"p_Normal\"><span style=\"font-weight: bold;\">&nbsp;</span></p>\n\n<p class=\"p_Normal\"> &nbsp; &nbsp; &nbsp; &nbsp; &nbsp; </p>\n\n<p class=\"p_Normal\">&nbsp;</p>\n\n<p class=\"p_Normal\">Bir noterliğimizden Birliğimize intikal ettirilen yazıda;</p>\n\n<p class=\"p_Normal\">Emlak Konut GYO'nun yapmış olduğu hasılat (gelir) paylaşım işi ile ilgili olarak noterliklerde yapılan sözleşmelerin mutlaka düzenleme şeklinde yapılması gerektiği yönündeki Gelir İdaresi Başkanlığının görüşü ve yine gelir paylaşım sözleşmelerinin noterde onaylama yapılması halinde bu sözleşmelere Birliğimizin 2017/5 sayılı Genelgesine istinaden damga vergisinin sıfır &quot;0&quot; nispette uygulanmasının mümkün olmadığı ve damga vergisinin nispi olarak tahsil edilmesi gerektiği yönündeki Gelir İdaresi Başkanlığı görüşünden bahisle noterliklerde yapılan hasılat (gelir) paylaşım sözleşmelerinin onaylama ya da düzenleme şeklinde yapılıp yapılmayacağı, yine bu sözleşmelerden damga vergisi alınıp alınmayacağı konusunda görüş bildirilmesi istenilmiş olup bu konuda Gelir İdaresi Başkanlığından görüş talep edilmiştir.</p>\n\n<p class=\"p_Normal\">Gelir İdaresi Başkanlığından cevaben alınan ve Yönetim Kurulumuzun 18.12.2023 günlü toplantısında görüşülen 07.12.2023 tarihli ve E-22690711-155.01.01.01.(364)- 100986 sayılı &nbsp;yazıda;</p>\n\n<p class=\"p_Normal\"> &quot;İlgi (a)'da kayıtlı yazınızda, hasılat (gelir) paylaşımı inşaat sözleşmelerinin nitelik itibarıyla değerlendirildiğinde Borçlar Kanunu yönünden hiçbir şekil şartı aranmaksızın onaylama şeklinde yapılabileceği, ayrıca bu sözleşmelerin içeriğinde gayrimenkul satış vaadi taahhüdü bulunmadığı belirtilerek dışarda hazırlanıp sonradan notere onaylatılan hasılat (gelir) paylaşımı inşaat sözleşmelerine sıfır (0) nispette damga vergisi uygulanıp uygulanamayacağı hususunda Başkanlığımız görüşünün talep edilmesi üzerine ilgi (b)'de kayıtlı yazımız ile eksik bilgi ve belgelerin temin edilmesi istenilmiş olup, ilgi (c)'de kayıtlı yazınız ile gerekli belgelerin tamamlandığı anlaşılmıştır.</p>\n\n<p class=\"p_Normal\"> 488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu, bu Kanundaki kağıtlar teriminin, yazılıp imzalanmak veya imza yerine geçen bir işaret konmak suretiyle düzenlenen ve herhangi bir hususu ispat veya belli etmek için ibraz edilebilecek olan belgeler ile elektronik imza kullanılmak suretiyle manyetik ortamda ve elektronik veri şeklinde oluşturulan belgeleri ifade edeceği; 3 üncü maddesinde, damga vergisinin mükellefinin kağıtları imza edenler olduğu hükümleri yer almaktadır.</p>\n\n<p class=\"p_Normal\">Anılan Kanuna ekli (1) sayılı tablonun &quot;1.Akillerle ilgili kağıtlar&quot; başlıklı bölümünün A/14 fıkrasında, resmi şekilde düzenlenen kat karşılığı veya hasılat paylaşımı inşaat sözleşmelerinin; A/15 fıkrasında ise resmi şekilde düzenlenen kat karşılığı veya hasılat paylaşımı inşaat sözleşmeleri kapsamında yapı müteahhitleri ile alt yükleniciler arasında düzenlenen inşaat taahhüt sözleşmelerinin nispi damga vergisine tabi olduğu hükümlerine yer verilmiştir.</p>\n\n<p class=\"p_Normal\"> Diğer taraftan, 15/3/2017 tarihli ve 30008 sayılı Resmi Gazete'de yayımlanan 13/3/2017 tarihli ve 2017/9973 sayılı Bakanlar Kurulu Kararı ile Damga Vergisi Kanununa ekli (1) sayılı tablonun &quot;I. Akitlerle ilgili kağıtlar&quot; başlıklı bölümünün &quot;A.Belli parayı ihtiva eden kağıtlar&quot; başlıklı fıkrasının (14) ve (15) numaralı bentlerinde yer alan kağıtlara &quot;0&quot; (sıfır) nispetinde damga vergisi uygulanacağı karara bağlanmıştır.</p>\n\n<p class=\"p_Normal\">Ayrıca, 1512 sayılı Noterlik Kanununun 84 ve devamı maddelerinde, düzenleme şeklinde hazırlanan noterlik işlemlerinin ne şekilde yapılacağı hüküm altına alınmış olup, düzenleme şeklinde yapılan noterlik işlemlerinin tutanak şeklinde ilgilinin beyanına göre tanzim olunması, ilgilinin noter huzurunda beyanını notere bildirmesi ve tutanağın noter huzurunda imzalanması gerekmektedir. Düzenleme şeklinde yapılan işlemin imzalı aslının noterlik dairesinde saklanacağı ve ilgililere örneklerinin verileceği belirtilmiştir.</p>\n\n<p class=\"p_Normal\"> Noterlik Kanununun 90 ve devam eden maddelerinde ise onaylama şeklinde noterlik işlemleri açıklanmıştır. Onaylama şeklindeki noterlik işlemleri, hukuki işlemin altında bulunan ilgiliye ait imzanın noter huzurunda atılması veya noter huzurunda imzanın ilgiliye ait olduğunun kabul edilmesi suretiyle yapılmaktadır. Hukuki işlem ilgililer tarafından hazırlanıp getirilebileceği gibi, talep üzerine noterlikte de yazılabilir. Bu tür işlemlerde noter tarafından onaylanacak olan işlemin altında bulunan imzalardır. Bu imzalar noter huzurunda atılabileceği gibi, dışarıda da atılarak da getirebilir. İmzalar dışarıda atılarak getirilmiş ise ilgililerin noter huzurunda bu imzaların kendilerine ait olduklarını kabul etmeleri icap etmektedir.</p>\n\n<p class=\"p_Normal\">Noterler tarafından düzenleme şeklinde ya da onaylama şeklinde işlemler yapılabildiğinden, düzenleme şeklinde yapılan işlemlerde damga vergisi noterler tarafından tahsil edilebilmektedir. Onaylama şeklindeki işlemlerde ise noterlerin tasdik için getirilen kağıtların damga vergisinin ödenip ödenmediğini kontrol etme, vergi ödenmeden işlem tesis etmeme şeklinde bir sorumluluğu bulunmaktadır. Nitekim, Damga Vergisi Kanununun 24 üncü maddesinde noterlerce düzenlenen kağıtlardaki damga vergisi sorumluluğu düzenlenirken 27 nci maddesinde onaylama şeklindeki işlemler için sorumluluğu ayrıca düzenlenmiştir.</p>\n\n<p class=\"p_Normal\">Yukarıda yapılan açıklamalar çerçevesinde, ilgi (c)'de kayıtlı yazınız ekinde yer alan …… Noterliğinde ….. yevmiye no.su ile işlem gören &quot;İstanbul Beykoz Riva Arsa Satışı Karşılığı Gelir Paylaşımı İşi&quot; başlıklı kağıdın, tapu memuru önünde veya noter huzurunda &quot;Düzenlenme Şeklinde&quot; düzenlenmediği, dışarıda hazırlandığı ve onay için noterliğe getirilen bu işlemin Noterlik Kanununun 90 inci maddesi kapsamında onaylandığı dikkate alındığında, söz konusu kağıda 13/3/2017 tarihli ve 2017/9973 sayılı Bakanlar Kurulu Kararı kapsamında damga vergisi nispetinin sıfır (0) olarak uygulanması mümkün değildir.&quot;şeklinde görüş bildirilmiştir.</p>\n\n<p class=\"p_Normal\"> <span style=\"font-weight: bold;\">Gelir İdaresi Başkanlığının yazısına göre, noterliklerde yapılan hasılat (gelir) paylaşımı işi ile ilgili sözleşmelerin, noter huzurunda düzenleme şeklinde düzenlenmesi halinde damga vergisinin sıfır (0) olarak uygulanması mümkündür.</span></p>\n\n<p class=\"p_Normal\"><span style=\"font-weight: bold;\"> Ancak, düzenleme şeklinde düzenlenmediği, dışarıda hazırlanıp onay için getirilmesi durumunda damga vergisi nispetinin sıfır (0) olarak uygulanması mümkün değildir.</span> Bilgi edinilmesini rica ederim.</p>\n\n<p class=\"p_Normal\">&nbsp;</p>\n\n<p class=\"p_Normal\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; </p>\n\n<p class=\"p_Normal\">&nbsp;</p>\n\n<p class=\"p_Normal\"><span style=\"font-weight: bold;\">Emine ÇAĞLAYAN</span></p>\n\n<p class=\"p_Normal\"><span style=\"font-weight: bold;\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"2023-10-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 03.01.2024</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:46.357411"
}