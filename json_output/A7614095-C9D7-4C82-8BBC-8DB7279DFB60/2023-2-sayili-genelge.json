{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2023-2-sayili-genelge.html",
    "title": "2023-2 sayılı genelge",
    "description": "Mali Danışmanlık-43430 Ankara 08.03.2023 Konu : 3303 Sayılı Kanun Kapsamındaki Muvafakatname Hk.   GENELGE (2)    Noterliklerimizden Birliğimize intikal ettirilen başvurula",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2023-2 sayılı genelge Email Gönder 2023-2 sayılı genelge << Fihrist-Ana sayfa >> 2023-2 sayılı genelge MUVAFAKATNAME    İNŞAAT MUVAFAKATI    KÜÇÜKL. MUVAFAKATI    DİĞER MUVAFAKAT    MEVZUAT    39 SAYILI GENELGE    45 SAYILI GENELGE Mali Danışmanlık-43430 Ankara 08.03.2023 Konu : 3303 Sayılı Kanun Kapsamındaki Muvafakatname Hk. GENELGE (2) Noterliklerimizden Birliğimize intikal ettirilen başvurular Hazine ve Maliye Bakanlığı Gelir İdaresi Başkanlığına gönderilmiş olup, Birliğimize yapılan başvurularda yer alan 3303 sayılı Taşkömürü Havzasındaki Taşınmaz Malların İktisabına Dair Kanun kapsamındaki Hazineye ait bulunan taşınmazlardaki hak ve hisselerinin akdi halefi olarak almak isteyen ilgililerin Milli Emlak Müdürlüğünden örneği ekli muvafakatnameyi yapmak istedikleri belirtilmiş, sözkonusu işlem örneğinin; -4706 sayılı Kanun kapsamında damga vergisi, harçtan müstesna olup olmayacağı, -Eğer 4706 sayılı Kanun kapsamında harç ve damga vergisinden müstesna tutulmayacaksa inceleme konusu işlemden değer üzerinden nispi harç ve damga vergisi alınıp alınmayacağı, hususundaki Başkanlık görüşünün noterliklere duyurulmak üzere Birliğimize bildirilmesi talep edilmiştir. Hazine ve Maliye Bakanlığından talebimize cevaben alınan ve Yönetim Kurulumuzun 20.02.2023 günlü toplantısında görüşülen 26.11.2022 tarih ve 137819 sayılı yazıda; \"İlgide kayıtlı yazılarınız ve eklerinin incelenmesinden, Hazineye ait taşınmazdaki hak ve hisseleri 3303 sayılı Kanun ile 4706 sayılı Kanun kapsamında akdi halef olarak almak isteyenlerin almasına ve bu hususta ilgili kurum ve kuruluşlara kendi adına müracaatta bulunmasına, tüm iş ve işlemleri yapmasına muvafakat edilmesine ilişkin olarak noter huzurunda düzenlenecek muvafakatnamenin 4706 sayılı Kanun kapsamında damga vergisi ve harçtan müstesna olup olmayacağı, olmayacaksa söz konusu işlemden değer üzerinden nispi harç ve damga vergisi alınıp alınmayacağı hususunda görüş sorulduğu anlaşılmaktadır. 488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu, bu Kanundaki kağıtlar teriminin yazılıp imzalanmak veya imza yerine geçen bir işaret konmak suretiyle düzenlenen ve herhangi bir hususu ispat veya belli etmek için ibraz edilebilecek olan belgeler ile elektronik imza kullanılmak suretiyle manyetik ortamda ve elektronik veri şeklinde oluşturulan belgeleri ifade edeceği; 3 üncü maddesinde, damga vergisi mükellefinin kağıtları imza edenler olduğu ve resmi dairelerle kişiler arasındaki işlemler nedeniyle düzenlenen kağıtların damga vergisinin kişiler tarafından ödeneceği; 4 üncü maddesinde, bir kağıdın tabi olacağı verginin tayini için o kağıdın mahiyetine bakılacağı ve buna göre tabloda yazılı vergisi bulunacağı, kağıtların mahiyetlerinin tayininde, şekli kanunlarda belirtilmiş olanlarda kanunlardaki adlarına, belirtilmemiş olanlarda üzerlerindeki yazının tazammun ettiği hüküm ve manaya bakılacağı, mahiyeti tayin edilmek istenen kağıt üzerinde başka bir kağıda atıf yapılmışsa, atıf yapılan kağıdın hükümlerine nazaran iktisap ettiği mahiyete göre vergi alınacağı hüküm altına alınmıştır. 492 sayılı Harçlar Kanununun 38 inci maddesinin birinci fıkrasında, noter işlemlerinden bu Kanuna bağlı (2) sayılı tarifede yazılı olanların noter harçlarına tabi olduğu; 41 inci maddesinde, noter harçlarının (2) sayılı tarifede yazılı işlemlerden değer veya ağırlık ölçüsüne göre nispi, işlemin nevi ve mahiyetine göre maktu esas üzerinden alınacağı hükme bağlanmış, 42 nci maddesinde ise \"Değer veya ağırlık, ölçüsüne göre harca tabi işlemlerde (2) sayılı tarifede yazılı değer veya ağırlıklar esastır. Menkul ve gayrimenkul mallar hakkında alım, satım, taahhüt ve rehinle ilgili her nevi mukavele, senet ve kağıtlarda değer gösterilmesi mecburidir. Rehin bordroları ile kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler hakkında bu hüküm uygulanmaz.\" hükmüne yer verilmiştir. 492 sayılı Kanuna bağlı (2) sayılı tarifenin, \"I- Değer veya ağırlık üzerinden alman nispi harçlar\" başlıklı bölümünün 1 inci maddesinde, muayyen bir meblağı ihtiva eden her nevi senet, mukavelename ve kağıtlardan beher imza için nispi harç alınacağı hükme bağlanmıştır. Öte yandan, 4706 sayılı Hazineye Ait Taşınmaz Malların Değerlendirilmesi ve Katma Değer Vergisi Kanununda Değişiklik Yapılması Hakkında Kanunun 7 nci maddesinin dördüncü fıkrasında, \"Hazineye ait taşınmaz malların satış ve devir işlemleri ve bu işlemler sırasında düzenlenen belgeler vergi, resim ve harçtan müstesnadır.\" hükmü yer almaktadır. Diğer taraftan, ilgi yazınız ekinde yer alan muvafakatname örneğinde, \"Zonguldak ili, () ilçesi, () Mahallesi, ( ) Caddesi adresinde bulunan ve tapunun Zonguldak ili, ( ) ilçesi, ada no, parsel numarasında kayıtlı, tamamı metrekare yüzölçümündeki taşınmazdaki hak ve hisselerimin tamamını 3303 sayılı Taşkömürü Havzasındaki Taşınmaz Malların İktisabına Dair Kanun ile 4706 Sayılı Hazineye Ait Taşınmaz Malların Değerlendirilmesi Hakkındaki Kanun kapsamında, akdi halefim olarak almak isteyen { } T.C. Kimlik Numaralı { } isimli kişinin almasına, bu hususta ilgili Milli Emlak Müdürlüğüne, Tapu Müdürlüğüne, Kadastro Müdürlüğüne ve diğer tüm resmi kurum ve kuruluşlara kendi adına müracaatta bulunmasına, tüm iş ve işlemleri yapmasına rıza ve muvafakatimin bulunduğunu kabul ve beyan ederim.\" denildiği anlaşılmıştır. Yukarıda yapılan açıklamalar çerçevesinde, -Taahhüt ya da kefalete ilişkin herhangi bir belirlemenin bulunmadığı anlaşılan ilgide kayıtlı yazınıza ekli \"Muvafakatname\" başlıklı kağıdın, 488 sayılı Damga Vergisi Kanununa ekli (1) sayılı tabloda sayılan kağıtlar arasında yer almadığından damga vergisine tabi tutulması mümkün değildir. -Bahsi geçen muvafakatname düzenlenmesine ilişkin işlemin 4706 sayılı Kanunun 7 nci maddesinin dördüncü fıkrasında belirtilen şekilde Hazineye ait taşınmaz malların satış ve devir işlemine ilişkin olmayıp alma hakkının başkasınca kullanılmasına rıza ve muvafakat gösterilmesine ilişkin düzenlendiği anlaşıldığından, harç istisnası bulunmayan söz konusu işlemden 492 sayılı Harçlar Kanununun 42 nci maddesi hükmü dikkate alınmak suretiyle harç aranılması gerekmektedir.\" şeklinde görüş bildirilmiştir. Gelir İdaresi Başkanlığı görüşüne göre; -Taahhüt ya da kefalete ilişkin herhangi bir belirleme bulunmayan, ekli muvafakatname başlıklı kağıt, 488 sayılı Damga Vergisi Kanununa ekli (1) sayılı tabloda sayılan kağıtlar arasında yer almadığından damga vergisine tabi tutulmayacaktır. -Sözkonusu muvafakatname işlemi 4706 sayılı Kanunun 7 nci maddesinin dördüncü fıkrasında belirtilen Hazineye ait taşınmaz malların satış ve devir işlemine ilişkin olmadığından harç istisnası bulunmayan işlemden, 492 sayılı Harçlar Kanununun 42 nci maddesine göre ilgililerce beyan edilecek değer üzerinden nispi oranda harç alınması gerekmektedir. Bilgi edinilmesini rica ederim. Emine ÇAĞLAYAN Başkan Güncelleme: 17.03.2023 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2023-2 sayılı genelge",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2023-2-sayili-genelge.html",
        "title": "",
        "target": "",
        "type": "internal"
      },
      {
        "text": "2023-2 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2023-2-sayili-genelge.html",
        "title": "",
        "target": "_top",
        "type": "internal"
      },
      {
        "text": "MUVAFAKATNAME",
        "href": "muvafakatnameler.html",
        "title": "MUVAFAKATNAMELER DİZİNİ",
        "target": "",
        "type": "internal"
      },
      {
        "text": "İNŞAAT MUVAFAKATI",
        "href": "insaat-muvafakatnameleri.html",
        "title": "İNŞAAT MUVAFAKATNAMELERİ DİZİNİ",
        "target": "",
        "type": "internal"
      },
      {
        "text": "KÜÇÜKL. MUVAFAKATI",
        "href": "kucuklerin-muvafakatnameleri.html",
        "title": "KÜÇÜKLERİN MUVAFAKATNAMELERİ DİZİNİ",
        "target": "",
        "type": "internal"
      },
      {
        "text": "DİĞER MUVAFAKAT",
        "href": "diger-muvafakatnameler.html",
        "title": "DİĞER MUVAFAKATNAMELER DİZİNİ",
        "target": "",
        "type": "internal"
      },
      {
        "text": "MEVZUAT",
        "href": "mevzuat-diger-muvafakatnameler.html",
        "title": "MEVZUAT - MUVAFAKATNAMELER",
        "target": "",
        "type": "internal"
      },
      {
        "text": "39 SAYILI GENELGE",
        "href": "arac-devir-kiralama-rehin-islemleri-hak-birlestirilmis-39-sayili-genelge.html",
        "title": "TESCİL EDİLMİŞ ARAÇLARIN HER TÜRLÜ DEVİRLERİ İLE KİRALAMA VE REHİN İŞLEMLERİ HAK.BİRLEŞTİRİLMİŞ 39 SAYILI GENELGE",
        "target": "",
        "type": "internal"
      },
      {
        "text": "45 SAYILI GENELGE",
        "href": "muvafakat-ve-feragat-beyanlari-hak-birlestirilmis-45-sayili-genelge.html",
        "title": "MUVAFAKAT VE FERAGAT BEYANLARI İŞLEMLERİNE İLİŞKİN DÜZENLEMELER VE AÇIKLAMALAR HAK BİRLEŞTİRİLMİŞ 45 SAYILI GENELGE",
        "target": "",
        "type": "internal"
      },
      {
        "text": "3303 sayılı Taşkömürü Havzasındaki Taşınmaz Malların İktisabına Dair Kanun",
        "href": "https://www.mevzuat.gov.tr/MevzuatMetin/1.5.3303.pdf",
        "title": "",
        "target": "_blank",
        "type": "external"
      },
      {
        "text": "4706 sayılı Kanun",
        "href": "https://www.mevzuat.gov.tr/mevzuatmetin/1.5.4706.pdf",
        "title": "HAZİNEYE AİT TAŞINMAZ MALLARIN DEĞERLENDİRİLMESİ VE KATMA DEĞER VERGİSİ KANUNUNDA DEĞİŞİKLİK YAPILMASI HAKKINDA KANUN",
        "target": "_blank",
        "type": "external"
      },
      {
        "text": "Damga Vergisi Kanunu",
        "href": "damga-vergisi-kanunu.html",
        "title": "",
        "target": "",
        "type": "internal"
      },
      {
        "text": "Harçlar Kanunu",
        "href": "harclar-kanunu.html",
        "title": "",
        "target": "",
        "type": "internal"
      },
      {
        "text": "Damga Vergisi Kanununa ekli (1) sayılı tablo",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Harçlar Kanununun 42 nci maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Harçlar Kanununun 42 nci maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Güncelleme: 17.03.2023",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2023-2 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2023-2 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Mali Danışmanlık-43430 Ankara 08.03.2023 Konu : 3303 Sayılı Kanun Kapsamındaki Muvafakatname Hk. &nbsp; GENELGE (2) &nbsp; &nbsp;Noterliklerimizden Birliğimize intikal ettirilen başvurula\" />\n\n   <link rel=\"canonical\" content=\"noterlikrehberi.net/rehber/index.html?2023-2-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2023-2-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2023-2 sayılı genelge\",\n\n   mailsubject: \"Tavsiye: Noterlik Rehberi - 2023-2 sayılı genelge &nbsp; &nbsp;MUVAFAKATNAME&nbsp; &nbsp;İNŞAAT MUVAFAKATI&nbsp; &nbsp;KÜÇÜKL. MUVAFAKATI&nbsp; &nbsp;DİĞER MUVAFAKAT&nbsp; &nbsp;MEVZUAT&nbsp; &nbsp;39 SAYILI GENELGE&nbsp; &nbsp;45 SAYILI GENELGE\",\n\n   sharesubject: \"Noterlik Rehberi - 2023-2 sayılı genelge &nbsp; &nbsp;MUVAFAKATNAME&nbsp; &nbsp;İNŞAAT MUVAFAKATI&nbsp; &nbsp;KÜÇÜKL. MUVAFAKATI&nbsp; &nbsp;DİĞER MUVAFAKAT&nbsp; &nbsp;MEVZUAT&nbsp; &nbsp;39 SAYILI GENELGE&nbsp; &nbsp;45 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2023-2-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2023-2-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2023-2-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2023-2-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2023-2-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2023-2-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2023-2-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2023-2 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2023-2-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2023-2 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"muvafakatnameler.html\" class=\"topiclink\" title=\"MUVAFAKATNAMELER DİZİNİ\">MUVAFAKATNAME</a>  &nbsp; <a href=\"insaat-muvafakatnameleri.html\" class=\"topiclink\" title=\"İNŞAAT MUVAFAKATNAMELERİ DİZİNİ\">İNŞAAT MUVAFAKATI</a>  &nbsp; <a href=\"kucuklerin-muvafakatnameleri.html\" class=\"topiclink\" title=\"KÜÇÜKLERİN MUVAFAKATNAMELERİ DİZİNİ\">KÜÇÜKL. MUVAFAKATI</a>  &nbsp; <a href=\"diger-muvafakatnameler.html\" class=\"topiclink\" title=\"DİĞER MUVAFAKATNAMELER DİZİNİ\">DİĞER MUVAFAKAT</a>  &nbsp; <a href=\"mevzuat-diger-muvafakatnameler.html\" class=\"topiclink\" title=\"MEVZUAT - MUVAFAKATNAMELER\">MEVZUAT</a>  &nbsp; <a href=\"arac-devir-kiralama-rehin-islemleri-hak-birlestirilmis-39-sayili-genelge.html\" class=\"topiclink\" title=\"TESCİL EDİLMİŞ ARAÇLARIN HER TÜRLÜ DEVİRLERİ İLE KİRALAMA VE REHİN İŞLEMLERİ HAK.BİRLEŞTİRİLMİŞ 39 SAYILI GENELGE\">39 SAYILI GENELGE</a>  &nbsp; <a href=\"muvafakat-ve-feragat-beyanlari-hak-birlestirilmis-45-sayili-genelge.html\" class=\"topiclink\" title=\"MUVAFAKAT VE FERAGAT BEYANLARI İŞLEMLERİNE İLİŞKİN DÜZENLEMELER VE AÇIKLAMALAR HAK BİRLEŞTİRİLMİŞ 45 SAYILI GENELGE\">45 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\" style=\"background: #ffffff;\">Mali Danışmanlık-43430</p>\n\n<p class=\"p_Normal\" style=\"background: #ffffff;\">Ankara 08.03.2023</p>\n\n<p class=\"p_Normal\" style=\"background: #ffffff;\">Konu : 3303 Sayılı Kanun Kapsamındaki Muvafakatname Hk.</p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"text-align: center; background: #ffffff;\"><span style=\"font-weight: bold;\">GENELGE (2)</span></p>\n\n<p style=\"text-indent: 48px; background: #ffffff;\">&nbsp;</p>\n\n<p style=\"text-indent: 48px; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 48px; background: #ffffff;\">Noterliklerimizden Birliğimize intikal ettirilen başvurular Hazine ve Maliye Bakanlığı Gelir İdaresi Başkanlığına gönderilmiş olup, Birliğimize yapılan başvurularda yer alan <a href=\"https://www.mevzuat.gov.tr/MevzuatMetin/1.5.3303.pdf\" target=\"_blank\" onclick=\"return HMTrackTopiclink(this);\" class=\"weblink\">3303 sayılı Taşkömürü Havzasındaki Taşınmaz Malların İktisabına Dair Kanun</a> kapsamındaki Hazineye ait bulunan taşınmazlardaki hak ve hisselerinin akdi halefi olarak almak isteyen ilgililerin Milli Emlak Müdürlüğünden örneği ekli muvafakatnameyi yapmak istedikleri belirtilmiş, sözkonusu işlem örneğinin;</p>\n\n<p style=\"text-indent: 48px; background: #ffffff;\">-<a href=\"https://www.mevzuat.gov.tr/mevzuatmetin/1.5.4706.pdf\" target=\"_blank\" onclick=\"return HMTrackTopiclink(this);\" class=\"weblink\" title=\"HAZİNEYE AİT TAŞINMAZ MALLARIN DEĞERLENDİRİLMESİ VE KATMA DEĞER VERGİSİ KANUNUNDA DEĞİŞİKLİK YAPILMASI HAKKINDA KANUN\">4706 sayılı Kanun</a> kapsamında damga vergisi, harçtan müstesna olup olmayacağı,</p>\n\n<p style=\"text-indent: 48px; background: #ffffff;\">-Eğer 4706 sayılı Kanun kapsamında harç ve damga vergisinden müstesna tutulmayacaksa inceleme konusu işlemden değer üzerinden nispi harç ve damga vergisi alınıp alınmayacağı,</p>\n\n<p style=\"text-indent: 48px; background: #ffffff;\">hususundaki Başkanlık görüşünün noterliklere duyurulmak üzere Birliğimize bildirilmesi talep edilmiştir.</p>\n\n<p style=\"text-indent: 48px; background: #ffffff;\">Hazine ve Maliye Bakanlığından talebimize cevaben alınan ve Yönetim Kurulumuzun 20.02.2023 günlü toplantısında görüşülen 26.11.2022 tarih ve 137819 sayılı yazıda;</p>\n\n<p style=\"text-indent: 48px; background: #ffffff;\">&quot;İlgide kayıtlı yazılarınız ve eklerinin incelenmesinden, Hazineye ait taşınmazdaki hak ve hisseleri 3303 sayılı Kanun ile 4706 sayılı Kanun kapsamında akdi halef olarak almak isteyenlerin almasına ve bu hususta ilgili kurum ve kuruluşlara kendi adına müracaatta bulunmasına, tüm iş ve işlemleri yapmasına muvafakat edilmesine ilişkin olarak noter huzurunda düzenlenecek muvafakatnamenin 4706 sayılı Kanun kapsamında damga vergisi ve harçtan müstesna olup olmayacağı, olmayacaksa söz konusu işlemden değer üzerinden nispi harç ve damga vergisi alınıp alınmayacağı hususunda görüş sorulduğu anlaşılmaktadır.</p>\n\n<p style=\"text-indent: 48px; background: #ffffff;\">488 sayılı <a href=\"damga-vergisi-kanunu.html\" class=\"topiclink\">Damga Vergisi Kanunu</a>nun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu, bu Kanundaki kağıtlar teriminin yazılıp imzalanmak veya imza yerine geçen bir işaret konmak suretiyle düzenlenen ve herhangi bir hususu ispat veya belli etmek için ibraz edilebilecek olan belgeler ile elektronik imza kullanılmak suretiyle manyetik ortamda ve elektronik veri şeklinde oluşturulan belgeleri ifade edeceği; 3 üncü maddesinde, damga vergisi mükellefinin kağıtları imza edenler olduğu ve resmi dairelerle kişiler arasındaki işlemler nedeniyle düzenlenen kağıtların damga vergisinin kişiler tarafından ödeneceği; 4 üncü maddesinde, bir kağıdın tabi olacağı verginin tayini için o kağıdın mahiyetine bakılacağı ve buna göre tabloda yazılı vergisi bulunacağı, kağıtların mahiyetlerinin tayininde, şekli kanunlarda belirtilmiş olanlarda kanunlardaki adlarına, belirtilmemiş olanlarda üzerlerindeki yazının tazammun ettiği hüküm ve manaya bakılacağı, mahiyeti tayin edilmek istenen kağıt üzerinde başka bir kağıda atıf yapılmışsa, atıf yapılan kağıdın hükümlerine nazaran iktisap ettiği mahiyete göre vergi alınacağı hüküm altına alınmıştır.</p>\n\n<p style=\"text-indent: 48px; background: #ffffff;\">492 sayılı <a href=\"harclar-kanunu.html\" class=\"topiclink\">Harçlar Kanunu</a>nun 38 inci maddesinin birinci fıkrasında, noter işlemlerinden bu Kanuna bağlı (2) sayılı tarifede yazılı olanların noter harçlarına tabi olduğu; 41 inci maddesinde, noter harçlarının (2) sayılı tarifede yazılı işlemlerden değer veya ağırlık ölçüsüne göre nispi, işlemin nevi ve mahiyetine göre maktu esas üzerinden alınacağı hükme bağlanmış, 42 nci maddesinde ise <span style=\"font-style: italic;\">&quot;Değer veya ağırlık, ölçüsüne göre harca tabi işlemlerde (2) sayılı tarifede yazılı değer veya ağırlıklar esastır.</span></p>\n\n<p style=\"text-indent: 48px; background: #ffffff; margin: 5px 0 0 0;\"><span style=\"font-style: italic;\">Menkul ve gayrimenkul mallar hakkında alım, satım, taahhüt ve rehinle ilgili her nevi mukavele, senet ve kağıtlarda değer gösterilmesi mecburidir. Rehin bordroları ile kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler hakkında bu hüküm uygulanmaz.&quot;</span> hükmüne yer verilmiştir.</p>\n\n<p style=\"text-indent: 48px; background: #ffffff; margin: 5px 0 0 0;\">492 sayılı Kanuna bağlı (2) sayılı tarifenin, &quot;I- Değer veya ağırlık üzerinden alman nispi harçlar&quot; başlıklı bölümünün 1 inci maddesinde, muayyen bir meblağı ihtiva eden her nevi senet, mukavelename ve kağıtlardan beher imza için nispi harç alınacağı hükme bağlanmıştır.</p>\n\n<p style=\"text-indent: 48px; background: #ffffff; margin: 5px 0 0 0;\">Öte yandan, 4706 sayılı Hazineye Ait Taşınmaz Malların Değerlendirilmesi ve Katma Değer Vergisi Kanununda Değişiklik Yapılması Hakkında Kanunun 7 nci maddesinin dördüncü fıkrasında, <span style=\"font-style: italic;\">&quot;Hazineye ait taşınmaz malların satış ve devir işlemleri ve bu işlemler sırasında düzenlenen belgeler vergi, resim ve harçtan müstesnadır.&quot;</span> hükmü yer almaktadır.</p>\n\n<p style=\"text-indent: 48px; background: #ffffff; margin: 5px 0 0 0;\">Diğer taraftan, ilgi yazınız ekinde yer alan muvafakatname örneğinde, <span style=\"font-style: italic;\">&quot;Zonguldak ili, () ilçesi, () Mahallesi, ( ) Caddesi adresinde bulunan ve tapunun Zonguldak ili, ( ) ilçesi, ada no, parsel numarasında kayıtlı, tamamı metrekare yüzölçümündeki taşınmazdaki hak ve hisselerimin tamamını 3303 sayılı Taşkömürü Havzasındaki Taşınmaz Malların İktisabına Dair Kanun ile 4706 Sayılı Hazineye Ait Taşınmaz Malların Değerlendirilmesi Hakkındaki Kanun kapsamında, akdi halefim olarak almak isteyen { } T.C. Kimlik Numaralı { } isimli kişinin almasına, bu hususta ilgili Milli Emlak Müdürlüğüne, Tapu Müdürlüğüne, Kadastro Müdürlüğüne ve diğer tüm resmi kurum ve kuruluşlara kendi adına müracaatta bulunmasına, tüm iş ve işlemleri yapmasına rıza ve muvafakatimin bulunduğunu kabul ve beyan ederim.&quot;</span> denildiği anlaşılmıştır.</p>\n\n<p style=\"text-indent: 48px; background: #ffffff; margin: 5px 0 0 0;\">Yukarıda yapılan açıklamalar çerçevesinde,</p>\n\n<p style=\"text-indent: 48px; background: #ffffff; margin: 5px 0 0 0;\">-Taahhüt ya da kefalete ilişkin herhangi bir belirlemenin bulunmadığı anlaşılan ilgide kayıtlı yazınıza ekli &quot;Muvafakatname&quot; başlıklı kağıdın, 488 sayılı <a href=\"javascript:void(0);\" onclick=\"return hmshowPopup(event, popid_1017380446, this);\" class=\"popuplink\">Damga Vergisi Kanununa ekli (1) sayılı tablo</a>da sayılan kağıtlar arasında yer almadığından damga vergisine tabi tutulması mümkün değildir.</p>\n\n<p style=\"text-indent: 48px; background: #ffffff; margin: 5px 0 0 0;\">-Bahsi geçen muvafakatname düzenlenmesine ilişkin işlemin 4706 sayılı Kanunun 7 nci maddesinin dördüncü fıkrasında belirtilen şekilde Hazineye ait taşınmaz malların satış ve devir işlemine ilişkin olmayıp alma hakkının başkasınca kullanılmasına rıza ve muvafakat gösterilmesine ilişkin düzenlendiği anlaşıldığından, harç istisnası bulunmayan söz konusu işlemden 492 sayılı <a href=\"javascript:void(0);\" onclick=\"return hmshowPopup(event, popid_12662032, this);\" class=\"popuplink\">Harçlar Kanununun 42 nci maddesi</a> hükmü dikkate alınmak suretiyle harç aranılması gerekmektedir.&quot;</p>\n\n<p style=\"text-indent: 48px; background: #ffffff; margin: 5px 0 0 0;\">şeklinde görüş bildirilmiştir.</p>\n\n<p style=\"text-indent: 48px; background: #ffffff; margin: 5px 0 0 0;\">Gelir İdaresi Başkanlığı görüşüne göre;</p>\n\n<p style=\"text-indent: 48px; background: #ffffff; margin: 5px 0 0 0;\">-Taahhüt ya da kefalete ilişkin herhangi bir belirleme bulunmayan, ekli muvafakatname başlıklı kağıt, 488 sayılı Damga Vergisi Kanununa ekli (1) sayılı tabloda sayılan kağıtlar arasında yer almadığından damga vergisine tabi tutulmayacaktır.</p>\n\n<p style=\"text-indent: 48px; background: #ffffff; margin: 5px 0 0 0;\">-Sözkonusu muvafakatname işlemi 4706 sayılı Kanunun 7 nci maddesinin dördüncü fıkrasında belirtilen Hazineye ait taşınmaz malların satış ve devir işlemine ilişkin olmadığından harç istisnası bulunmayan işlemden, 492 sayılı <a href=\"javascript:void(0);\" onclick=\"return hmshowPopup(event, popid_12662032, this);\" class=\"popuplink\">Harçlar Kanununun 42 nci maddesi</a>ne göre ilgililerce beyan edilecek değer üzerinden nispi oranda harç alınması gerekmektedir.</p>\n\n<p style=\"text-indent: 48px; background: #ffffff; margin: 5px 0 0 0;\">Bilgi edinilmesini rica ederim.</p>\n\n<p style=\"text-indent: 48px; background: #ffffff; margin: 5px 0 0 0;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 48px; background: #ffffff; margin: 5px 0 0 0;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 5px 0 0 0;\">Emine ÇAĞLAYAN</p>\n\n<p style=\"background: #ffffff; margin: 0 0 54px 0;\">Başkan</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"2023-2-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 17.03.2023</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:47.651955"
}