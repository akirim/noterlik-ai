{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2024-119-karar-sayili-disiplin-kur-karari.html",
    "title": "2024/119 KARAR SAYILI DİSİPLİN KURULU KARARI",
    "description": "Esas No.     : 2024/158 Karar No.    : 2024/191                         KARAR   İDDİA                                     : Türkiye Noterler Birliği Başkanlığının 15.03.20224",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2024/119 KARAR SAYILI DİSİPLİN KURULU KARARI Email Gönder 2024/119 KARAR SAYILI DİSİPLİN KURULU KARARI << Fihrist-Ana sayfa >> 2024/119 KARAR SAYILI DİSİPLİN KURULU KARARI Esas No.     : 2024/158 Karar No.    : 2024/191 KARAR İDDİA                                     : Türkiye Noterler Birliği Başkanlığının 15.03.20224 gün ve Denetleme Kurulu – 705106 sayılı yazısı ile ekinde yer alan Adalet Bakanlığı Ceza İşleri Genel Müdürlüğünün, taşınmaz satışına ilişkin vekaletname düzenlemek amacıyla 31.01.2023 tarihinde noterliğe müracaat eden müşteki …’ün talebini, nüfus cüzdanın eski olduğunu ve bunun dışında pasaport veya sürücü belgesiyle de işlem yapamayacağından bahisle keyfi olarak yerine getirmediği iddiasına ilişkin 29.12.2023 “Olur” tarihli düşünce örneğine istinaden, … Noter (eski) vekili … hakkında disiplin yönünden gereğinin takdir ve ifası istenmiştir. SAVUNMA : İddia ile ilgili savunması istenilen … Noter (eski) vekili … süresinde Kurulumuza göndermiş olduğu 03.04.2024 tarihli savunma yazısında; “Tarafıma göndermiş olduğunuz E-33109228-050.99-712463 sayılı Vekil …-2024/158 konulu 21.03.2024 tarihli yazıya yazı ile hakkımda başlatılan soruşturma ile ilgili olarak savunmalarımı 15 gün içerisinde vermem istenmiştir. Söz konusu yazı tarafıma 27.03.2024 tarihinde tebliğ edilmiş olup, süresi içerisinde savunmalarımı sunuyorum. Üzerime atılı suçlamayı hiçbir suretle kabul etmiyorum. Tarafımı şikayet eden ilgili noterliğimize müracaat ile TOKİ ile ilgili olarak taşınmaz satışına ilişkin vekaletname düzenlettirmek istemişti. Ancak ibraz ettiği nüfus cüzdanı çok eski, yıpranmış ve üzerindeki fotoğraf da eski olduğundan ilgilisinin tespitinden yeterince fikir sahibi olunamıyordu. Verilmek istenilen vekaletname ile tapuda işlem yapılmak istenildiğinden sürücü belgesi ile de işlem yapamayacağımızı bildirip ilgiliden nüfus cüzdanım yenilemesini ve getireceği belge ile kendilerine yardımcı olabileceğimizi söyledik. Ancak sonradan haricen öğrendiğimiz kadarı ile başka bir notere gitmiş ve orada noter görev başında olduğundan kendisi takdir hakkım kullanarak işlemi yapmış. Ben vekil olarak görev yaptığım için benim bu konuda bir taktir hakkım bulunmamaktadır. Ben Noterler Birliğinin bize göndermiş olduğu genelgeler uyarınca elimden gelen titizliği göstererek, hem ilgiliyi mağdur etmeyecek şekilde ve hem de sahteciliğe yol vermeyecek derecede özenle ilgi ve ihtimam göstermekteyim. İlgilisi hakkında yeterince fikir sahibi olmadığım, eski ve yıpranmış bir kimlik ile işlem yapmam mümkün olmadığı gibi, tapuda satış işlemi yapılacak bir vekaletnameyi de sürücü belgesi ile yapmam mümkün değildir. Bu nedenledir ki hakkımda ileri sürülen asılsız suçlamayı hiçbir suretle kabul etmiyorum. Keza konu ile ilgili olarak … Cumhuriyet Başsavcılığınca yürütülen soruşturma sonucunda hakkımda kovuşturmaya yer olmadığına dair karar verilmiştir. … Cumhuriyet Başsavcılığınca verilen Kovuşturmaya Yer Olmadığına Dair Kararın bir fotokopisini dilekçem ekinde ibraz ediyorum. Gerek yukarıda izah olunan gerek Sayın Başkanlığınızca re’sen nazara alınacak sair sebeplere binaen; hakkımda başlatılan soruşturmada ceza verilmesine yer olmadığına dair karar verilmesini saygılarımla arz ederim.” şeklinde beyanda bulunduğu görülmüştür. Dosyaya intikal eden … Cumhuriyet Başsavcılığı Hazırlık Bürosunun 08.12.2023 gün ve Soruşturma No:2023/2888, K:2023/6422 sayılı kararında özetle; “… Noterliğinin kimliğinin 15 yıl dolmasından dolayı işlem yapmadığını, ehliyetinin ve pasaportunun olmasına rağmen onlar ile de işlem yapmadığını, vekalet vermek istemesine rağmen buradan Toki satışının yapılamadığını söylediğini, hizmet vermemek için elinden geleni yaptığını beyan ettiği, Müşteki …’ün kolluk tarafından alınan beyanında özetle; Kayınvalidesi adına taşınmazın işlemlerini yaptırmak için vekalet vermek istediğini, bunun için 31/01/2023 günü ... Notere gittiğini, görevli bayana taşınmazı için vekalet vereceğini söylediğini ancak görevlinin kendisine TOKİ binası olduğu için işlemi Halkbank aracılığı ile yapmasını söylediğini, kendisinin de vekalet vereceği için noter aracılığı ile olması gerektiğini söylediğini, yaklaşık 1 saat sonra kimliğini aldığını işlemi yapacağını söylediğini ancak kimliğin 15 yıllık diyerek bununla işlem yapamam dediğini, kimlik haricinde işlem yapamam diyerek kendisinin işlemini yapmadığını, kimseden davacı ve şikayeti olmadığını beyan ettiği, Türkiye Noterler Birliği Hukuk İşleri Müdürlüğünün cevabi yazısında müştekinin şikayetine konu olan 31/01/2023 tarihli … Noterliğinde görevli noterin bulunmadığı, aynı tarihte noterlikte noter vekili …'un görev yaptığının anlaşıldığı, Cumhuriyet Başsavcılığımızca yapılan değerlendirmede: müştekinin beyanlarının soyut ve genel mahiyette olduğu, müştekinin şikayetine konu tarihte ... Noterliğinde görevli noterin bulunmadığı, kimlik bilgileri tespit edilemeyen şüphelilerin üzerlerine atılı suçu işledikleri hususunda müştekinin soyut beyanının dışında bir delilin bulunmadığı anlaşılmakla; Şüpheli hakkında üzerine atılı suç bakımından yukarıda anlatılan gerekçeler ile KAMU ADINA KOVUŞTURMA YAPILMASINA YER OLMADIĞINA” şeklinde kararı görülmüştür. GEREKÇE VE SONUÇ : Dosya incelendiğinde; Noter, işlem yaptıracak kimselerin kimlik, adres ve yeteneği ile gerçek isteklerini tamamen öğrenmekle yükümlüdür. Belgelendirme isteminde bulunan ilgili ile işleme katılan kimselerin kimliğini tespit edebilmek için nüfus hüviyet cüzdanı, buna dayalı olarak resmi mercilerden verilmiş pasaport, ehliyet, fotoğraflı kimlik kartı ve sair kimlik belirten belgeleri aramak zorundadır. Noterlik Kanunu 72’nci ve Noterlik Kanunu Yönetmeliğinin 90. maddelerinde bu husus belirtilmiş olup,yıpranma nedeniyle sağlıklı tesbit yapılmaya elverişli olmayan kimliklerin değiştirilmesini istemek de gerekebilir. Kimliğin fiziki durumuna göre noter değerlendirme yapacaktır. Disiplin soruşturmasına konu olayımızda noter vekili, kimlik kartının, gelen ilgilinin kim olduğunu tesbite elverişli bulmadığı kanaatine varmış ve değiştirilmesini istemiştir. Bu durum yasaya ve genelgelere aykırılık teşkil etmediği gibi, İşlemin sıhhati açısından zorunlulukta arzeder. İddia, savunma birlikte değerlendirildiğinde işlem ilgilisinin kimliğini tesbitte yetersiz kalan kimlik cüzdanının değiştirilmesinin istenmesinde mevzuata aykırılık bulunmadığından,şikayet dilekçesinde belirtilen diğer iddialar soyut nitelikte olup isbat edilmediğinden, ... Noter (eski) vekili … hakkında disiplin yönünden “CEZA VERİLMESİNE GEREK OLMADIĞINA”, 1512 sayılı Noterlik Kanununun 140/1-2 maddesi uyarınca ilgililer veya Cumhuriyet Savcısının tebliğden itibaren 15 gün içinde doğrudan doğruya veya Türkiye Noterler Birliği aracılığı ile Adalet Bakanlığına verecekleri bir dilekçe ile bu karara itiraz edebileceklerine 17.04.2024 tarihinde oybirliği ile karar verildi. 17.04.2024 Güncelleme: 14.01.2025 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2024/119 KARAR SAYILI DİSİPLİN KURULU KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2024-119-karar-sayili-disiplin-kur-karari.html",
        "title": "",
        "target": "",
        "type": "internal"
      },
      {
        "text": "2024/119 KARAR SAYILI DİSİPLİN KURULU KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2024-119-karar-sayili-disiplin-kur-karari.html",
        "title": "",
        "target": "_top",
        "type": "internal"
      },
      {
        "text": "Güncelleme: 14.01.2025",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2024/119 KARAR SAYILI DİSİPLİN KURULU KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2024/119 KARAR SAYILI DİSİPLİN KURULU KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Esas No. &nbsp; &nbsp; : 2024/158 Karar No. &nbsp; &nbsp;: 2024/191 &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; KARAR &nbsp; İDDİA &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; : Türkiye Noterler Birliği Başkanlığının 15.03.20224\" />\n\n   <link rel=\"canonical\" content=\"noterlikrehberi.net/rehber/index.html?2024-119-karar-sayili-disiplin-kur-karari.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2024-119-karar-sayili-disiplin-kur-karari.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2024/119 KARAR SAYILI DİSİPLİN KURULU KARARI\",\n\n   mailsubject: \"Tavsiye: Noterlik Rehberi - 2024/119 KARAR SAYILI DİSİPLİN KURULU KARARI\",\n\n   sharesubject: \"Noterlik Rehberi - 2024/119 KARAR SAYILI DİSİPLİN KURULU KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2024-119-KARAR-SAYILI-DISIPLIN-KUR-KARARI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"2024-119-karar-sayili-disiplin-kur-karari.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2024-119-karar-sayili-disiplin-kur-karari.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2024-119-karar-sayili-disiplin-kur-karari.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2024-119-karar-sayili-disiplin-kur-karari.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2024-119-karar-sayili-disiplin-kur-karari.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2024-119-karar-sayili-disiplin-kur-karari.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2024/119 KARAR SAYILI DİSİPLİN KURULU KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2024-119-karar-sayili-disiplin-kur-karari.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2024/119 KARAR SAYILI DİSİPLİN KURULU KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\" style=\"background: #ffffff;\">Esas No. &nbsp; &nbsp; : 2024/158</p>\n\n<p class=\"p_Normal\" style=\"background: #ffffff;\">Karar No. &nbsp; &nbsp;: 2024/191</p>\n\n<p class=\"p_Normal\" style=\"text-align: center; background: #ffffff;\"><span style=\"font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;KARAR</span></p>\n\n<p class=\"p_Normal\" style=\"text-align: center; background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"text-align: center; background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"background: #ffffff;\"><span style=\"text-decoration: underline;\">İDDİA &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; </span>: Türkiye Noterler Birliği Başkanlığının 15.03.20224 gün ve Denetleme Kurulu – 705106 sayılı yazısı ile ekinde yer alan Adalet Bakanlığı Ceza İşleri Genel Müdürlüğünün, taşınmaz satışına ilişkin vekaletname düzenlemek amacıyla 31.01.2023 tarihinde noterliğe müracaat eden müşteki …’ün talebini, nüfus cüzdanın eski olduğunu ve bunun dışında pasaport veya sürücü belgesiyle de işlem yapamayacağından bahisle keyfi olarak yerine getirmediği iddiasına ilişkin 29.12.2023 “Olur” tarihli düşünce örneğine istinaden, … Noter (eski) vekili … hakkında disiplin yönünden gereğinin takdir ve ifası istenmiştir.</p>\n\n<p class=\"p_Normal\" style=\"background: #ffffff;\"> <span style=\"text-decoration: underline;\">SAVUNMA &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;  </span>: İddia ile ilgili savunması istenilen … Noter (eski) vekili … süresinde Kurulumuza göndermiş olduğu 03.04.2024 tarihli savunma yazısında;</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;“Tarafıma göndermiş olduğunuz E-33109228-050.99-712463 sayılı Vekil …-2024/158 konulu 21.03.2024 tarihli yazıya yazı ile hakkımda başlatılan soruşturma ile ilgili olarak savunmalarımı 15 gün içerisinde vermem istenmiştir. Söz konusu yazı tarafıma 27.03.2024 tarihinde tebliğ edilmiş olup, süresi içerisinde savunmalarımı sunuyorum.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Üzerime atılı suçlamayı hiçbir suretle kabul etmiyorum. Tarafımı şikayet eden ilgili noterliğimize müracaat ile TOKİ ile ilgili olarak taşınmaz satışına ilişkin vekaletname düzenlettirmek istemişti. Ancak ibraz ettiği nüfus cüzdanı çok eski, yıpranmış ve üzerindeki fotoğraf da eski olduğundan ilgilisinin tespitinden yeterince fikir sahibi olunamıyordu. Verilmek istenilen vekaletname ile tapuda işlem yapılmak istenildiğinden sürücü belgesi ile de işlem yapamayacağımızı bildirip ilgiliden nüfus cüzdanım yenilemesini ve getireceği belge ile kendilerine yardımcı olabileceğimizi söyledik. Ancak sonradan haricen öğrendiğimiz kadarı ile başka bir notere gitmiş ve orada noter görev başında olduğundan kendisi takdir hakkım kullanarak işlemi yapmış. Ben vekil olarak görev yaptığım için benim bu konuda bir taktir hakkım bulunmamaktadır. Ben Noterler Birliğinin bize göndermiş olduğu genelgeler uyarınca elimden gelen titizliği göstererek, hem ilgiliyi mağdur etmeyecek şekilde ve hem de sahteciliğe yol vermeyecek derecede özenle ilgi ve ihtimam göstermekteyim. İlgilisi hakkında yeterince fikir sahibi olmadığım, eski ve yıpranmış bir kimlik ile işlem yapmam mümkün olmadığı gibi, tapuda satış işlemi yapılacak bir vekaletnameyi de sürücü belgesi ile yapmam mümkün değildir. Bu nedenledir ki hakkımda ileri sürülen asılsız suçlamayı hiçbir suretle kabul etmiyorum.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Keza konu ile ilgili olarak … Cumhuriyet Başsavcılığınca yürütülen soruşturma sonucunda hakkımda kovuşturmaya yer olmadığına dair karar verilmiştir.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;… Cumhuriyet Başsavcılığınca verilen Kovuşturmaya Yer Olmadığına Dair Kararın bir fotokopisini dilekçem ekinde ibraz ediyorum.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Gerek yukarıda izah olunan gerek Sayın Başkanlığınızca re’sen nazara alınacak sair sebeplere binaen; hakkımda başlatılan soruşturmada ceza verilmesine yer olmadığına dair karar verilmesini saygılarımla arz ederim.” şeklinde beyanda bulunduğu görülmüştür.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Dosyaya intikal eden … Cumhuriyet Başsavcılığı Hazırlık Bürosunun 08.12.2023 gün ve Soruşturma No:2023/2888, K:2023/6422 sayılı kararında özetle;</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;“… Noterliğinin kimliğinin 15 yıl dolmasından dolayı işlem yapmadığını, ehliyetinin ve pasaportunun olmasına rağmen onlar ile de işlem yapmadığını, vekalet vermek istemesine rağmen buradan Toki satışının yapılamadığını söylediğini, hizmet vermemek için elinden geleni yaptığını beyan ettiği,</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Müşteki …’ün kolluk tarafından alınan beyanında özetle; Kayınvalidesi adına taşınmazın işlemlerini yaptırmak için vekalet vermek istediğini, bunun için 31/01/2023 günü ... Notere gittiğini, görevli bayana taşınmazı için vekalet vereceğini söylediğini ancak görevlinin kendisine TOKİ binası olduğu için işlemi Halkbank aracılığı ile yapmasını söylediğini, kendisinin de vekalet vereceği için noter aracılığı ile olması gerektiğini söylediğini, yaklaşık 1 saat sonra kimliğini aldığını işlemi yapacağını söylediğini ancak kimliğin 15 yıllık diyerek bununla işlem yapamam dediğini, kimlik haricinde işlem yapamam diyerek kendisinin işlemini yapmadığını, kimseden davacı ve şikayeti olmadığını beyan ettiği,</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Türkiye Noterler Birliği Hukuk İşleri Müdürlüğünün cevabi yazısında müştekinin şikayetine konu olan 31/01/2023 tarihli … Noterliğinde görevli noterin bulunmadığı, aynı tarihte noterlikte noter vekili …'un görev yaptığının anlaşıldığı, Cumhuriyet Başsavcılığımızca yapılan değerlendirmede: müştekinin beyanlarının soyut ve genel mahiyette olduğu, müştekinin şikayetine konu tarihte ... Noterliğinde görevli noterin bulunmadığı, kimlik bilgileri tespit edilemeyen şüphelilerin üzerlerine atılı suçu işledikleri hususunda müştekinin soyut beyanının dışında bir delilin bulunmadığı anlaşılmakla;</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Şüpheli hakkında üzerine atılı suç bakımından yukarıda anlatılan gerekçeler ile KAMU ADINA KOVUŞTURMA YAPILMASINA YER OLMADIĞINA” şeklinde kararı görülmüştür<span style=\"font-weight: bold;\">.</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\"> </span><span style=\"text-decoration: underline;\">GEREKÇE VE SONUÇ &nbsp; &nbsp;  </span>: Dosya incelendiğinde;</p>\n\n<p class=\"p_Normal\" style=\"background: #ffffff;\"><span style=\"font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;  </span>Noter, işlem yaptıracak kimselerin kimlik, adres ve yeteneği ile gerçek isteklerini tamamen öğrenmekle yükümlüdür. Belgelendirme isteminde bulunan ilgili ile işleme katılan kimselerin kimliğini tespit edebilmek için nüfus hüviyet cüzdanı, buna dayalı olarak resmi mercilerden verilmiş pasaport, ehliyet, fotoğraflı kimlik kartı ve sair kimlik belirten belgeleri aramak zorundadır. Noterlik Kanunu 72’nci ve Noterlik Kanunu Yönetmeliğinin 90. maddelerinde bu husus belirtilmiş olup,yıpranma nedeniyle sağlıklı tesbit yapılmaya elverişli olmayan kimliklerin değiştirilmesini istemek de gerekebilir. Kimliğin fiziki durumuna göre noter değerlendirme yapacaktır.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Disiplin soruşturmasına konu olayımızda noter vekili, kimlik kartının, gelen ilgilinin kim olduğunu tesbite elverişli bulmadığı kanaatine varmış ve değiştirilmesini istemiştir. Bu durum yasaya ve genelgelere aykırılık teşkil etmediği gibi, İşlemin sıhhati açısından zorunlulukta arzeder.</p>\n\n<p class=\"p_Normal\" style=\"background: #ffffff;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;İddia, savunma birlikte değerlendirildiğinde işlem ilgilisinin kimliğini tesbitte yetersiz kalan kimlik cüzdanının değiştirilmesinin istenmesinde mevzuata aykırılık bulunmadığından,şikayet dilekçesinde belirtilen diğer iddialar soyut nitelikte olup isbat edilmediğinden, ... Noter (eski) vekili … hakkında disiplin yönünden “<span style=\"text-decoration: underline;\">CEZA VERİLMESİNE GEREK OLMADIĞINA</span>”, 1512 sayılı Noterlik Kanununun 140/1-2 maddesi uyarınca ilgililer veya Cumhuriyet Savcısının tebliğden itibaren 15 gün içinde doğrudan doğruya veya Türkiye Noterler Birliği aracılığı ile Adalet Bakanlığına verecekleri bir dilekçe ile bu karara itiraz edebileceklerine 17.04.2024 tarihinde oybirliği ile karar verildi. 17.04.2024</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"2024-119-karar-sayili-disiplin-kur-karari.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 14.01.2025</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:53.451224"
}