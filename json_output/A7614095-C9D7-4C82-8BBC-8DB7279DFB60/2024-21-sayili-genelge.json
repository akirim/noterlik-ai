{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2024-21-sayili-genelge.html",
    "title": "2024-21 sayılı genelge",
    "description": "TÜRKİYE NOTERLER BİRLİĞİ Mali Danışmanlık-1045307 Konu : Gayrimenkul Satış Vaadi Ve Kat Karşılığı İnşaat Sözleşmesinin 6306 Sayılı Kanun Kapsamında Damga Vergisi ve Harç...",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2024-21 sayılı genelge Email Gönder 2024-21 sayılı genelge << Fihrist-Ana sayfa >> 2024-21 sayılı genelge TAŞ. SATIŞ V.ARSA PAYI KARŞ İNŞ SÖZ    MEVZUAT    34 SAYILI GENELGE    GEN VE GENEL YAZILAR    MAKALE TÜRKİYE NOTERLER BİRLİĞİ Mali Danışmanlık-1045307 Konu : Gayrimenkul Satış Vaadi Ve Kat Karşılığı İnşaat Sözleşmesinin 6306 Sayılı Kanun Kapsamında Damga Vergisi ve Harç İstisnası Hk. 31.12.2024 GENELGE (21) Bir noterliğimizden Birliğimize intikal ettirilen yazı ekinde bir örneği bulunan gayrimenkul satış vaadi ve arsa payı karşılığı inşaat sözleşmesinin 6306 sayılı Kanun kapsamında olması, kira ve taşınma yardımının olması, ayrıca kat maliklerinden oluşan temsil heyetine ödeme yapılması hususlarının da dikkate alınması suretiyle sözkonusu sözleşmenin harç ve damga vergisinin nasıl alınması gerektiği konusunda Gelir İdaresi Başkanlığından görüş talep edilmiştir. Gelir İdaresi Başkanlığından cevaben alınan ve Yönetim Kurulunun 16.12.2024 günlü toplantısında görüşülen 29.11.2024 tarih ve 94656 sayılı yazıda; \"İlgide kayıtlı yazınızın incelenmesinden, yazınız ekinde yer alan düzenleme şeklinde gayrimenkul satış vaadi ve kat karşılığı inşaat sözleşmesinin 6306 sayılı Kanun kapsamında olması ve sözleşmede kira ve taşıma yardımı yapılması, teminat mektubu verme taahhüdü ile kat maliklerinden oluşan temsil heyetine bir ödeme yapılması hususlarının bulunması nedeniyle söz konusu sözleşmeden ne şekilde damga vergisi ve harç alınması gerektiği hususunda Başkanlığımızdan görüş talep edildiği anlaşılmaktadır. Söz konusu sözleşmenin incelenmesinden, -Kat malikleri ve Kooperatifin sözleşmede \"Arsa sahipleri\" olarak anıldığı, -Sözleşmenin konusunun; sözleşme ekindeki paylaşım listesi uyarınca arsa sahipleri ve yüklenici adına kat irtifakı tesis edilmesi ve yükleniciye devredilecek bağımsız bölümlerin mülkiyetinin her türlü hukuki ve fiili takyidattan ari olarak işbu sözleşmede öngörülen usul, süre ve esaslar dahilinde arsa sahipleri tarafından yükleniciye tapu nezdinde devredilmesi, yükleniciye devredilen bağımsız bölümlerin mülkiyetinin satış/devir bedeli ve hak mahrumiyeti (kira yardımı) ile taşınma yardımlarının karşılığı olmak üzere proje arsaları üzerinde yüklenici tarafından projenin ifa edilerek, ekteki paylaşım listesi uyarınca belirlenmiş arsa sahiplerine ait yeni bağımsız bölümlerin işbu sözleşmede öngörülen usul ve esaslar dahilinde yüklenici tarafından inşa edilmesi ve arsa sahiplerine teslim edilmesi ve tarafların bu konulardaki karşılıklı hak ve yükümlülüklerinin düzenlenmesi, başka bir deyişle; yapımcı firmanın, işbu sözleşmenin konusunu teşkil eden proje arsaları üzerinde mevcut imar mevzuatına, tasdikli projesine ve inşaat ruhsatına göre yapacağı bağımsız bölümlerden arsa sahiplerinin 1,7 emsale göre toplam %50 hisselerine tahsis ve tefrik edilecek bağımsız bölümlerin yapımı ve tesliminin, arsa sahiplerinin de malik bulundukları sözleşme konusu proje arsaları üzerindeki %50 hisselerinin inşaat karşılığı olarak yapımcı firmaya bu sözleşmenin hükümleri çerçevesinde devredilmesinin (satmayı, devir ve temlik etmeyi vaad ve taahhüt etmelerinin) işbu sözleşmenin konusunu teşkil ettiği, -Projenin, site arsaları, kooperatif arsaları, site içi yol arsaları ile bunlarla ilgili olarak yapılacak yeni imar planı sınırlarında kalacak arsaların ayrı ayrı veya tevhidi neticesinde yeni imar uygulamasına göre oluşan ada-parsel veya parsellerin bütünü olan birleştirilmiş alanda gerçekleştirileceği, site arsalarını oluşturan 17 adet taşınmazın 15 adedinin 6306 sayılı Kanun kapsamında riskli yapı olduğu, kooperatif arsaları ve site içi yol arsalarının 6306 sayılı Kanun kapsamında bulunmadığı, -Sözleşmenin 6/11 inci maddesinde, kat malikleri tarafından Fulya Hilton Sitesi'nde yer alan tüm bloklar için toplam 6 adet asil, 6 adet yedek temsilci tayin edileceği, Kooperatifin ise Kooperatif Yönetim Kurulu asil ve yedek üyeleri ile Temsilciler Kuruluna katılacağı, Temsilciler Kurulunun Kooperatif ile birlikte toplam 9 adet asil temsilciden oluşacağı, blok temsilcilerinin ve Kooperatif Yönetim Kurulunun katılımı ile oluşturulan toplam 9 kişilik kurulun, Temsilciler Kurulu olarak adlandırılacağı, Temsilciler Kurulunun, arsa sahipleri adına yüklenici ile işbu sözleşmeden doğan hukuki ilişkinin yürütülmesi ve işbu sözleşmeden doğan tüm hakların, edim ve yükümlülüklerin ifa edilmesi için işbu sözleşmenin tanzim ve imza tarihi itibarıyla gayrikabili rücu olarak görevli ve yetkili kılındığı, -Sözleşmenin 7/8 inci maddesinde, yüklenicinin, her bir bağımsız bölüm kat malikine işbu sözleşmenin 6.4 ve 6.5 maddesindeki teslim koşulunun yerine getirilmesinin akabinde toplam 84.000 TL (3.500 TL/ ay * 24 ay) hak mahrumiyeti yani kira yardımı ve 3.300 TL taşınma bedeli (Taşınma bedeli bir defaya mahsustur bu sözleşme imza başlangıç tarihinde taşınmış ve taşınmamış olanlara da 3.500 Türk Lirası ödenecektir.) toplam 87.500 TL ödemeyi kabul, beyan ve taahhüt ettiği, - -Sözleşmenin 7/9 uncu maddesinde, yüklenici tarafından işin, iş programı üzerinden ilerlemesinin ve tamamlanmasının, inşaatı süresinde tamamlama yükümlülüğünün ve yıkım ve inşaatın sözleşmeye uygun şekilde ilerlemesi ve sonuçlanmasının her türlü zarar, tazminat, gecikme cezası ve cezai şartın teminatını teşkil etmek üzere, kat malikleri ile Kooperatife teminat mektubu vereceği, - -7/14 üncü maddesinde ise yüklenicinin inşaat ruhsat tarihinden itibaren her ay \"Temsilciler Kurulu\" adına açılacak hesaba, kat mülkiyet tapularının verilmesine kadar geçecek sürede 5.000 TL destek bedeli adı altında para yatıracağı hususlarının belirtildiği anlaşılmıştır. 6306 sayılı Afet Riski Altındaki Alanların Dönüştürülmesi Hakkında Kanunun 7 nci maddesinin dokuzuncu fıkrasında, \"Bu Kanun uyarınca yapılacak olan ve Bakanlık, Başkanlık, TOKİ, İller Bankası Anonim Şirketi, İdare ve dönüşüme konu yapıların inşası işini yüklenen müteahhit ile malik ve en az bir yıldır kiracı veya sınırlı ayni hak sahibi olarak riskli yapıyı kullanan gerçek kişiler veya özel hukuk tüzel kişilerinden birinin taraf olduğu; a) Bu Kanun kapsamındaki taşınmazların dönüşüme tabi tutulmadan önce ilk satışı, devri, tescili ve ipotek tesis edilmesi işlemleri ile bu Kanun kapsamında yapılacak uygulamalar neticesinde meydana gelen yeni yapıların malik, işi yüklenen müteahhit ve en az bir yıldır kiracı veya sınırlı ayni hak sahibi olarak riskli yapıyı kullanan gerçek kişiler veya özel hukuk tüzel kişilerine ilk satışı, devri, tescili ve ipotek tesis edilmesi işlemleri, b) Bu Kanun kapsamındaki bir yapıdan dolayı, bu Kanun kapsamındaki parsellerde veya alanlarda veya söz konusu parsel ve alanların dışındaki parsellerde yeni bir yapı yapılması ya da mevcut bir yapının satın alınması veya ipotek tesis edilmesi işlemleri, c) Kanun kapsamında yapılacak uygulamalar neticesinde meydana gelen yeni yapıların işi yüklenen müteahhit, Bakanlık, Başkanlık, TOKİ, İller Bankası Anonim Şirketi, İdare ve bunların iştirakleri ile Gayrimenkul Yatırım Ortaklıkları (GYO) tarafından gerçekleştirilecek ilk satışı, devri, tescili ve ipotek tesis edilmesi işlemleri, ile bu bentlerde belirtilen yapıların dönüşümüne ilişkin olarak Kanun uyarınca yapılacak diğer işlemler noter harcı, tapu harcı, belediyelerce alınan ücret ve harçlardan, veraset ve intikal vergisi, döner sermaye ücreti ve diğer ücretlerden, bu işlemler nedeniyle düzenlenecek kâğıtlar, resmî dairelerin mal ve hizmet alımlarına ilişkin ödemeler sebebiyle düzenlenen kâğıtlar da dahil olmak üzere damga vergisinden, bu Kanun kapsamındaki yapıların maliklerine ve malik olmasalar bile bu yapılarda kiracı veya sınırlı ayni hak sahibi olarak en az bir yıldır ikamet ettiği veya bunlarda işyeri bulunduğu tespit edilenlere bu amaçlarla kullandırılan krediler dolayısıyla lehe alınacak paralar, banka ve sigorta muameleleri vergisinden istisnadır. Bu Kanun kapsamındaki iş, işlem ve uygulamalar, Bakanlık, Başkanlık, TOKİ, İller Bankası Anonim Şirketi ve İdarenin, sermayesinin yarısından fazlasına sahip oldukları şirketleri tarafından yürütülüyor. ise, bu şirketlerce yapılan iş, işlem ve uygulamalarda da bu fıkrada belirtilen vergi, harç ve ücret muafiyetleri uygulanır.\" hükmü yer almaktadır. Bu itibarla, ilgi yazınız ekinde yer alan düzenleme şeklinde gayrimenkul satış vaadi ve kat karşılığı inşaat sözleşmesine konu parsellerin tamamı üzerinde 6306 sayılı Kanun kapsamında riskli yapı bulunmadığı dikkate alındığında, kısmen 6306 sayılı Kanun kapsamındaki riskli yapıların dönüşümüne, kısmen 6306 sayılı Kanun kapsamında bulunmayan parseller üzerine yeni binalar inşa edilmesine yönelik olarak düzenlendiği anlaşılan söz konusu sözleşmenin; 6306 sayılı Kanun kapsamındaki yapıların bulunduğu parsellerde gerçekleştirilecek dönüşüm işlemlerine ilişkin kısmından 6306 sayılı Kanunun 7 nci maddesinin dokuzuncu fıkrasına göre damga vergisi ve noter harcı aranılmaması, diğer parsellerde gerçekleştirilecek işlemlere ilişkin kısmından damga vergisi ve noter harcı alınması; ayrıca söz konusu sözleşmede yer alan bağımsız bölüm kat maliklerine taşıma ve hak mahrumiyeti bedeli ödenmesi, kat malikleri ile Kooperatife teminat mektubu verilmesi, ayrıca blok temsilcileri ile Kooperatif Yönetim Kurulunun katılımı ile oluşturulan Temsilciler Kuruluna destek bedeli ödenmesine yönelik işlemler için de 6306 sayılı Kanun kapsamındaki riskli yapılarla ilgili olanları için damga vergisi ve harç aranılmaması, bu yapılarla ilgili olmayanları için damga vergisi ve noter harcı alınması gerekmektedir.\" denilmektedir. Gelir İdaresi Başkanlığının yazısına göre, düzenleme şeklinde gayrimenkul satış vaadi ve kat karşılığı inşaat sözleşmesine konu olan parsellerin tamamı üzerine 6306 sayılı Kanun kapsamında riskli yapı bulunmadığı dikkate alındığında; Kısmen 6306 sayılı Kanun kapsamındaki riskli yapıların dönüşümüne, kısmen 6306 sayılı Kanun kapsamında bulunmayan parseller üzerine yeni bine inşa edilmesine yönelik olarak düzenlenen sözleşmenin; a) 6306 sayılı Kanun kapsamındaki yapıların bulunduğu parsellerde gerçekleştirilecek dönüşüm işlemlerine ilişkin kısmından 6306 sayılı Kanunun 7'nci maddesinin 9'uncu fıkrasına göre; -Sözleşme, Teminat mektubu, -Blok temsilcileri ile Kooperatif Yönetim Kurulunun katılımı ile oluşturulan temsilciler kuruluna destek bedeli ödenmesi, Hakkındaki işlemler için de 6306 sayılı Kanun kapsamındaki riskli yapılarla ilgili olanlarından damga vergisi ve harç aranılmaması, b) 6306 sayılı Kanun kapsamında yer almayan diğer parsellerde gerçekleştirilecek işlemlere ilişkin kısmından ise -Sözleşme, -Teminat mektubu, -Blok temsilcileri ile Kooperatif Yönetim Kurulunun katılımı ile oluşturulan temsilciler kuruluna destek bedeli ödenmesi, Hakkındaki işlemler için de gerekli damga vergisi ve harcın tahsil olunması gerekmektedir. Bilgilerinizi rica ederim. Abdullah İSTEMEZ Başkan Güncelleme: 03.01.2025 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2024-21 sayılı genelge",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2024-21-sayili-genelge.html",
        "title": "",
        "target": "",
        "type": "internal"
      },
      {
        "text": "2024-21 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2024-21-sayili-genelge.html",
        "title": "",
        "target": "_top",
        "type": "internal"
      },
      {
        "text": "TAŞ. SATIŞ V.ARSA PAYI KARŞ İNŞ SÖZ",
        "href": "tasinmaz-satis-vaadi-arsa-payi-karsiligi-insaat-sozlesmesi.html",
        "title": "TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ",
        "target": "",
        "type": "internal"
      },
      {
        "text": "MEVZUAT",
        "href": "arsa-payi-kars-ins-soz-mevzuat.html",
        "title": "MEVZUAT - KAT KARŞILIĞI İNŞAAT SÖZLEŞMESİ",
        "target": "",
        "type": "internal"
      },
      {
        "text": "34 SAYILI GENELGE",
        "href": "tasinmaz-satis-vaadi-arsa-payi-karsiligi-svs-on-odemeli-ksvs-hak-birlestirilmis-34-sayili-genelge.html#tainmazsatiivaadarsapayikariliinaatyapimiszlemeler",
        "title": "TAŞINMAZ SATIŞ VAADİ, ARSA PAYI KARŞILIĞI İNŞAAT VE ÖN ÖDEMELİ KONUT SATIŞ VAADİ SÖZLEŞMELERİ HAK.BİRLEŞTİRİLMİŞ 34 SAYILI GENELGE",
        "target": "",
        "type": "internal"
      },
      {
        "text": "GEN VE GENEL YAZILAR",
        "href": "arsa-payi-karsiligi-insaat-soz-genelge-genelyazilar.html",
        "title": "TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ HAK.GENELGE VE GENEL YAZILAR",
        "target": "",
        "type": "internal"
      },
      {
        "text": "MAKALE",
        "href": "tasinmaz-satis-vaadi-arsa-payi-iys-haluk-necdet-tekin.html",
        "title": "TAŞINMAZ SATIŞI VAADİ – ARSA PAYI KARŞILIĞI İNŞAAT YAPIM SÖZLEŞMELERİ - HALUK NECDET TEKİN (TNB HUKUK DANIŞMANI)",
        "target": "",
        "type": "internal"
      },
      {
        "text": "Güncelleme: 03.01.2025",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2024-21 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2024-21 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"TÜRKİYE NOTERLER BİRLİĞİ Mali Danışmanlık-1045307 Konu : Gayrimenkul Satış Vaadi Ve Kat Karşılığı İnşaat Sözleşmesinin 6306 Sayılı Kanun Kapsamında Damga Vergisi ve Harç...\" />\n\n   <link rel=\"canonical\" content=\"noterlikrehberi.net/rehber/index.html?2024-21-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2024-21-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2024-21 sayılı genelge\",\n\n   mailsubject: \"Tavsiye: Noterlik Rehberi - 2024-21 sayılı genelge &nbsp; &nbsp;TAŞ. SATIŞ V.ARSA PAYI KARŞ İNŞ SÖZ&nbsp; &nbsp;MEVZUAT&nbsp; &nbsp;34 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;MAKALE\",\n\n   sharesubject: \"Noterlik Rehberi - 2024-21 sayılı genelge &nbsp; &nbsp;TAŞ. SATIŞ V.ARSA PAYI KARŞ İNŞ SÖZ&nbsp; &nbsp;MEVZUAT&nbsp; &nbsp;34 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;MAKALE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2024-21-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"2024-21-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2024-21-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2024-21-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2024-21-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2024-21-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2024-21-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2024-21 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2024-21-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2024-21 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"tasinmaz-satis-vaadi-arsa-payi-karsiligi-insaat-sozlesmesi.html\" class=\"topiclink\" title=\"TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ\">TAŞ. SATIŞ V.ARSA PAYI KARŞ İNŞ SÖZ</a>  &nbsp; <a href=\"arsa-payi-kars-ins-soz-mevzuat.html\" class=\"topiclink\" title=\"MEVZUAT - KAT KARŞILIĞI İNŞAAT SÖZLEŞMESİ\">MEVZUAT</a>  &nbsp; <a href=\"tasinmaz-satis-vaadi-arsa-payi-karsiligi-svs-on-odemeli-ksvs-hak-birlestirilmis-34-sayili-genelge.html#tainmazsatiivaadarsapayikariliinaatyapimiszlemeler\" class=\"topiclink\" title=\"TAŞINMAZ SATIŞ VAADİ, ARSA PAYI KARŞILIĞI İNŞAAT VE ÖN ÖDEMELİ KONUT SATIŞ VAADİ SÖZLEŞMELERİ HAK.BİRLEŞTİRİLMİŞ 34 SAYILI GENELGE\">34 SAYILI GENELGE</a>  &nbsp; <a href=\"arsa-payi-karsiligi-insaat-soz-genelge-genelyazilar.html\" class=\"topiclink\" title=\"TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ HAK.GENELGE VE GENEL YAZILAR\">GEN VE GENEL YAZILAR</a>  &nbsp; <a href=\"tasinmaz-satis-vaadi-arsa-payi-iys-haluk-necdet-tekin.html\" class=\"topiclink\" title=\"TAŞINMAZ SATIŞI VAADİ – ARSA PAYI KARŞILIĞI İNŞAAT YAPIM SÖZLEŞMELERİ - HALUK NECDET TEKİN (TNB HUKUK DANIŞMANI)\">MAKALE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\" style=\"background: #ffffff;\"><span style=\"font-weight: bold;\">TÜRKİYE NOTERLER BİRLİĞİ</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Mali Danışmanlık-</span>1045307</p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Konu :</span> Gayrimenkul Satış Vaadi Ve Kat Karşılığı İnşaat Sözleşmesinin 6306 Sayılı Kanun Kapsamında Damga Vergisi ve Harç İstisnası Hk.</p>\n\n<p class=\"p_Normal\" style=\"background: #ffffff;\">31.12.2024</p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"text-align: center; background: #ffffff;\"><span style=\"font-weight: bold;\">GENELGE</span></p>\n\n<p class=\"p_Normal\" style=\"text-align: center; background: #ffffff;\"><span style=\"font-weight: bold;\">(21)</span></p>\n\n<p class=\"p_Normal\" style=\"text-align: center; background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"text-align: center; background: #ffffff;\">&nbsp;</p>\n\n<p class=\"p_Normal\" style=\"background: #ffffff;\">Bir noterliğimizden Birliğimize intikal ettirilen yazı ekinde bir örneği bulunan gayrimenkul satış vaadi ve arsa payı karşılığı inşaat sözleşmesinin 6306 sayılı Kanun kapsamında olması, kira ve taşınma yardımının olması, ayrıca kat maliklerinden oluşan temsil heyetine ödeme yapılması hususlarının da dikkate alınması suretiyle sözkonusu sözleşmenin harç ve damga vergisinin nasıl alınması gerektiği konusunda Gelir İdaresi Başkanlığından görüş talep edilmiştir.</p>\n\n<p class=\"p_Normal\" style=\"background: #ffffff;\">Gelir İdaresi Başkanlığından cevaben alınan ve Yönetim Kurulunun 16.12.2024 günlü toplantısında görüşülen 29.11.2024 tarih ve 94656 sayılı yazıda;</p>\n\n<p class=\"p_Normal\" style=\"background: #ffffff;\"><span style=\"font-weight: bold;\">&quot;İlgide kayıtlı yazınızın incelenmesinden, yazınız ekinde yer alan düzenleme şeklinde gayrimenkul satış vaadi ve kat karşılığı inşaat sözleşmesinin 6306 sayılı Kanun kapsamında olması ve sözleşmede kira ve taşıma yardımı yapılması, teminat mektubu verme taahhüdü ile kat maliklerinden oluşan temsil heyetine bir ödeme yapılması hususlarının bulunması nedeniyle söz konusu sözleşmeden ne şekilde damga vergisi ve harç alınması gerektiği hususunda Başkanlığımızdan görüş talep edildiği anlaşılmaktadır.</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Söz konusu sözleşmenin incelenmesinden,</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">-Kat malikleri ve Kooperatifin sözleşmede &quot;Arsa sahipleri&quot; olarak anıldığı,</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">-Sözleşmenin konusunun; sözleşme ekindeki paylaşım listesi uyarınca arsa sahipleri ve yüklenici adına kat irtifakı tesis edilmesi ve yükleniciye devredilecek bağımsız bölümlerin mülkiyetinin her türlü hukuki ve fiili takyidattan ari olarak işbu sözleşmede öngörülen usul, süre ve esaslar dahilinde arsa sahipleri tarafından yükleniciye tapu nezdinde devredilmesi, yükleniciye devredilen bağımsız bölümlerin mülkiyetinin satış/devir bedeli ve hak mahrumiyeti (kira yardımı) ile taşınma yardımlarının karşılığı olmak üzere proje arsaları üzerinde yüklenici tarafından projenin ifa edilerek, ekteki paylaşım listesi uyarınca belirlenmiş arsa sahiplerine ait yeni bağımsız bölümlerin işbu sözleşmede öngörülen usul ve esaslar dahilinde yüklenici tarafından inşa edilmesi ve arsa sahiplerine teslim edilmesi ve tarafların bu konulardaki karşılıklı hak ve yükümlülüklerinin düzenlenmesi, başka bir deyişle; yapımcı firmanın, işbu sözleşmenin konusunu teşkil eden proje arsaları üzerinde mevcut imar mevzuatına, tasdikli projesine ve inşaat ruhsatına göre yapacağı bağımsız bölümlerden arsa sahiplerinin 1,7 emsale göre toplam %50 hisselerine tahsis ve tefrik edilecek bağımsız bölümlerin yapımı ve tesliminin, arsa sahiplerinin de malik bulundukları sözleşme konusu proje arsaları üzerindeki %50 hisselerinin inşaat karşılığı olarak yapımcı firmaya bu sözleşmenin hükümleri çerçevesinde devredilmesinin (satmayı, devir ve temlik etmeyi vaad ve taahhüt etmelerinin) işbu sözleşmenin konusunu teşkil ettiği,</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">-Projenin, site arsaları, kooperatif arsaları, site içi yol arsaları ile bunlarla ilgili olarak yapılacak yeni imar planı sınırlarında kalacak arsaların ayrı ayrı veya tevhidi neticesinde yeni imar uygulamasına göre oluşan ada-parsel veya parsellerin bütünü olan birleştirilmiş alanda gerçekleştirileceği, site arsalarını oluşturan 17 adet taşınmazın 15 adedinin 6306 sayılı Kanun kapsamında riskli yapı olduğu, kooperatif arsaları ve site içi yol arsalarının 6306 sayılı Kanun kapsamında bulunmadığı, </span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">-Sözleşmenin 6/11 inci maddesinde, kat malikleri tarafından Fulya Hilton Sitesi'nde yer alan tüm bloklar için toplam 6 adet asil, 6 adet yedek temsilci tayin edileceği, Kooperatifin ise Kooperatif Yönetim Kurulu asil ve yedek üyeleri ile Temsilciler Kuruluna katılacağı, Temsilciler Kurulunun Kooperatif ile birlikte toplam 9 adet asil temsilciden oluşacağı, blok temsilcilerinin ve Kooperatif Yönetim Kurulunun katılımı ile oluşturulan toplam 9 kişilik kurulun, Temsilciler Kurulu olarak adlandırılacağı, Temsilciler Kurulunun, arsa sahipleri adına yüklenici ile işbu sözleşmeden doğan hukuki ilişkinin yürütülmesi ve işbu sözleşmeden doğan tüm hakların, edim ve yükümlülüklerin ifa edilmesi için işbu sözleşmenin tanzim ve imza tarihi itibarıyla gayrikabili rücu olarak görevli ve yetkili kılındığı,</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">-Sözleşmenin 7/8 inci maddesinde, yüklenicinin, her bir bağımsız bölüm kat malikine işbu sözleşmenin 6.4 ve 6.5 maddesindeki teslim koşulunun yerine getirilmesinin akabinde toplam 84.000 TL (3.500 TL/ ay * 24 ay) hak mahrumiyeti yani kira yardımı ve 3.300 TL taşınma bedeli (Taşınma bedeli bir defaya mahsustur bu sözleşme imza başlangıç tarihinde taşınmış ve taşınmamış olanlara da 3.500 Türk Lirası ödenecektir.) toplam 87.500 TL ödemeyi kabul, beyan ve taahhüt ettiği, -</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">-Sözleşmenin 7/9 uncu maddesinde, yüklenici tarafından işin, iş programı üzerinden ilerlemesinin ve tamamlanmasının, inşaatı süresinde tamamlama yükümlülüğünün ve yıkım ve inşaatın sözleşmeye uygun şekilde ilerlemesi ve sonuçlanmasının her türlü zarar, tazminat, gecikme cezası ve cezai şartın teminatını teşkil etmek üzere, kat malikleri ile Kooperatife teminat mektubu vereceği, -</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">-7/14 üncü maddesinde ise yüklenicinin inşaat ruhsat tarihinden itibaren her ay &quot;Temsilciler Kurulu&quot; adına açılacak hesaba, kat mülkiyet tapularının verilmesine kadar geçecek sürede 5.000 TL destek bedeli adı altında para yatıracağı</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">hususlarının belirtildiği anlaşılmıştır.</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">6306 sayılı Afet Riski Altındaki Alanların Dönüştürülmesi Hakkında Kanunun 7 nci maddesinin dokuzuncu fıkrasında,</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">&quot;Bu Kanun uyarınca yapılacak olan ve Bakanlık, Başkanlık, TOKİ, İller Bankası Anonim Şirketi, İdare ve dönüşüme konu yapıların inşası işini yüklenen müteahhit ile malik ve en az bir yıldır kiracı veya sınırlı ayni hak sahibi olarak riskli yapıyı kullanan gerçek kişiler veya özel hukuk tüzel kişilerinden birinin taraf olduğu;</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">a) Bu Kanun kapsamındaki taşınmazların dönüşüme tabi tutulmadan önce ilk satışı, devri, tescili ve ipotek tesis edilmesi işlemleri ile bu Kanun kapsamında yapılacak uygulamalar neticesinde meydana gelen yeni yapıların malik, işi yüklenen müteahhit ve en az bir yıldır kiracı veya sınırlı ayni hak sahibi olarak riskli yapıyı kullanan gerçek kişiler veya özel hukuk tüzel kişilerine ilk satışı, devri, tescili ve ipotek tesis edilmesi işlemleri,</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">b) Bu Kanun kapsamındaki bir yapıdan dolayı, bu Kanun kapsamındaki parsellerde veya alanlarda veya söz konusu parsel ve alanların dışındaki parsellerde yeni bir yapı yapılması ya da mevcut bir yapının satın alınması veya ipotek tesis edilmesi işlemleri,</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">c) Kanun kapsamında yapılacak uygulamalar neticesinde meydana gelen yeni yapıların işi yüklenen müteahhit, Bakanlık, Başkanlık, TOKİ, İller Bankası Anonim Şirketi, İdare ve bunların iştirakleri ile Gayrimenkul Yatırım Ortaklıkları (GYO) tarafından gerçekleştirilecek ilk satışı, devri, tescili ve ipotek tesis edilmesi işlemleri,</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">ile bu bentlerde belirtilen yapıların dönüşümüne ilişkin olarak Kanun uyarınca yapılacak diğer işlemler noter harcı, tapu harcı, belediyelerce alınan ücret ve harçlardan, veraset ve intikal vergisi, döner sermaye ücreti ve diğer ücretlerden, bu işlemler nedeniyle düzenlenecek kâğıtlar, resmî dairelerin mal ve hizmet alımlarına ilişkin ödemeler sebebiyle düzenlenen kâğıtlar da dahil olmak üzere damga vergisinden, bu Kanun kapsamındaki yapıların maliklerine ve malik olmasalar bile bu yapılarda kiracı veya sınırlı ayni hak sahibi olarak en az bir yıldır ikamet ettiği veya bunlarda işyeri bulunduğu tespit edilenlere bu amaçlarla kullandırılan krediler dolayısıyla lehe alınacak paralar, banka ve sigorta muameleleri vergisinden istisnadır. Bu Kanun kapsamındaki iş, işlem ve uygulamalar, Bakanlık, Başkanlık, TOKİ, İller Bankası Anonim Şirketi ve İdarenin, sermayesinin yarısından fazlasına sahip oldukları şirketleri tarafından yürütülüyor. ise, bu şirketlerce yapılan iş, işlem ve uygulamalarda da bu fıkrada belirtilen vergi, harç ve ücret muafiyetleri uygulanır.&quot;</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">hükmü yer almaktadır.</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Bu itibarla, ilgi yazınız ekinde yer alan düzenleme şeklinde gayrimenkul satış vaadi ve kat karşılığı inşaat sözleşmesine konu parsellerin tamamı üzerinde 6306 sayılı Kanun kapsamında riskli yapı bulunmadığı dikkate alındığında, kısmen 6306 sayılı Kanun kapsamındaki riskli yapıların dönüşümüne, kısmen 6306 sayılı Kanun kapsamında bulunmayan parseller üzerine yeni binalar inşa edilmesine yönelik olarak düzenlendiği anlaşılan söz konusu sözleşmenin; 6306 sayılı Kanun kapsamındaki yapıların bulunduğu parsellerde gerçekleştirilecek dönüşüm işlemlerine ilişkin kısmından 6306 sayılı Kanunun 7 nci maddesinin dokuzuncu fıkrasına göre damga vergisi ve noter harcı aranılmaması, diğer parsellerde gerçekleştirilecek işlemlere ilişkin kısmından damga vergisi ve noter harcı alınması; ayrıca söz konusu sözleşmede yer alan bağımsız bölüm kat maliklerine taşıma ve hak mahrumiyeti bedeli ödenmesi, kat malikleri ile Kooperatife teminat mektubu verilmesi, ayrıca blok temsilcileri ile Kooperatif Yönetim Kurulunun katılımı ile oluşturulan Temsilciler Kuruluna destek bedeli ödenmesine yönelik işlemler için de 6306 sayılı Kanun kapsamındaki riskli yapılarla ilgili olanları için damga vergisi ve harç aranılmaması, bu yapılarla ilgili olmayanları için damga vergisi ve noter harcı alınması gerekmektedir.&quot;</span></p>\n\n<p class=\"p_Normal\" style=\"background: #ffffff;\">denilmektedir.</p>\n\n<p class=\"p_Normal\" style=\"background: #ffffff;\">Gelir İdaresi Başkanlığının yazısına göre, düzenleme şeklinde gayrimenkul satış vaadi ve kat karşılığı inşaat sözleşmesine konu olan parsellerin tamamı üzerine 6306 sayılı Kanun kapsamında riskli yapı bulunmadığı dikkate alındığında;</p>\n\n<p class=\"p_Normal\" style=\"background: #ffffff;\">Kısmen 6306 sayılı Kanun kapsamındaki riskli yapıların dönüşümüne, kısmen 6306 sayılı Kanun kapsamında bulunmayan parseller üzerine yeni bine inşa edilmesine yönelik olarak düzenlenen sözleşmenin;</p>\n\n<p class=\"p_Normal\" style=\"background: #ffffff;\">a) <span style=\"font-weight: bold;\">6306 sayılı Kanun kapsamındaki yapıların bulunduğu parsellerde gerçekleştirilecek dönüşüm işlemlerine ilişkin kısmından 6306 sayılı Kanunun 7'nci maddesinin 9'uncu fıkrasına göre</span>;</p>\n\n<p class=\"p_Normal\" style=\"background: #ffffff;\">-Sözleşme,</p>\n\n<p class=\"p_Normal\" style=\"background: #ffffff;\">Teminat mektubu,</p>\n\n<p class=\"p_Normal\" style=\"background: #ffffff;\">-Blok temsilcileri ile Kooperatif Yönetim Kurulunun katılımı ile oluşturulan temsilciler kuruluna destek bedeli ödenmesi,</p>\n\n<p class=\"p_Normal\" style=\"background: #ffffff;\">Hakkındaki işlemler için de 6306 sayılı Kanun kapsamındaki riskli yapılarla ilgili olanlarından damga vergisi ve harç aranılmaması,</p>\n\n<p class=\"p_Normal\" style=\"background: #ffffff;\">b) <span style=\"font-weight: bold;\">6306 sayılı Kanun kapsamında yer almayan</span> diğer parsellerde gerçekleştirilecek işlemlere ilişkin kısmından ise</p>\n\n<p class=\"p_Normal\" style=\"background: #ffffff;\">-Sözleşme,</p>\n\n<p class=\"p_Normal\" style=\"background: #ffffff;\">-Teminat mektubu,</p>\n\n<p class=\"p_Normal\" style=\"background: #ffffff;\">-Blok temsilcileri ile Kooperatif Yönetim Kurulunun katılımı ile oluşturulan temsilciler kuruluna destek bedeli ödenmesi,</p>\n\n<p class=\"p_Normal\" style=\"background: #ffffff;\">Hakkındaki işlemler için de gerekli damga vergisi ve harcın tahsil olunması gerekmektedir.</p>\n\n<p class=\"p_Normal\" style=\"background: #ffffff;\">Bilgilerinizi rica ederim.</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Abdullah İSTEMEZ</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\"> &nbsp; &nbsp; &nbsp;Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"2024-21-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 03.01.2025</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:54.754735"
}