{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\2024-22-sayili-genelge.html",
    "title": "2024-22 sayılı genelge",
    "description": "TÜRKİYE NOTERLER BİRLİĞİ Mali Danışmanlık-1045371 Konu:Süre Uzatımına İlişkin Düzenlenen Kağıdın Damga Vergisi Hk. 30.12.2024  GENELGE (22)     Bir noterliğimizden Birliği",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 2024-22 sayılı genelge Email Gönder 2024-22 sayılı genelge << Fihrist-Ana sayfa >> 2024-22 sayılı genelge DAMGA V. KAN    HARÇLAR KAN    İSTİSNA VE MUAFİYET MEVZUAT    İSTİSNA GEN. VE GENEL YAZILAR    HARÇ DAMGA GEN VE GENEL YAZILAR TÜRKİYE NOTERLER BİRLİĞİ Mali Danışmanlık-1045371 Konu:Süre Uzatımına İlişkin Düzenlenen Kağıdın Damga Vergisi Hk. 30.12.2024 GENELGE (22) Bir noterliğimizden Birliğimize intikal eden yazı ekinde gönderilen özelgelerle ilgili; 1-Bir Vergi Dairesi Başkanlığınca borçlanma sözleşmesinde yer alan borç ödeme süresinin uzatımına ilişkin olarak düzenlenen kağıtlardan damga vergisi alınmayacağı, 2-Yine Vergi Dairesi Başkanlığınca düzenlenen ve \"geçici kabul raporunun\" (EK1) örnek işlemi yapılmasında damga vergisine tabi olup olmadığı, Hakkındaki özelgelerin Kanun hükümlerine uygun olup olmadığı 29.02.2024 tarihli ve 683962 sayılı yazımızla Gelir İdaresi Başkanlığından sorulmuştur. Gelir İdaresi Başkanlığından cevaben alınan 02.09.2024 tarih ve 67841 sayılı yazıda ise; \"….. yazınız ekinde (Ek 1 ve Ek 2) gönderilen özelgelerin incelenmesinden, her iki özelge konusu kağıdın sözleşmelere atıf yaptığı, Ek l'de yer alan ve süre uzatımına ilişkin verilen özelgede ilk sözleşmede yer alan bedeli artıran bir hususa yer verilmediğinden damga vergisinin aranılmaması gerektiği, Ek 2'de yer alan ve geçici kabul raporuna istinaden verilen özelgede ise düzenlendiği anda belli parayı ihtiva etmeyen sözleşmeyi değiştirir mahiyetteki bu kağıdın Kanunun 14 üncü maddesinin ikinci fıkrası ve Kanuna ekli (1) sayılı tablonun I/A-l fıkrası uyarınca ihtiva ettiği tutar üzerinden (KDV hariç) nispi damga vergisine tabi tutulmasının gerektiği yönünde görüş verildiği anlaşılmış olup, somut olayda düzenlenen kağıtlara münhasır verilen görüşlerde mevzuata aykırılık teşkil eden bir husus bulunmamaktadır.\" şeklinde görüş bildirilmiştir. Gelir İdaresi Başkanlığına gönderilen 07.10.2024 tarihli ve 932735 sayılı yazımızla, sözleşmede yer alan ödeme süresinin uzatılması ile ilgili olan fakat ilk sözleşmede yer alan bedeli artıran bir hususa yer verilmeyen ek sözleşmeden damga vergisinin aranılmaması gerektiği hususundaki özelgenin, 488 sayılı Damga Vergisi Kanununun 2 nci maddesi ile 14 üncü maddesinin 3 üncü fıkrasındaki mukavelenamelerin müddetinin uzatılması halinde aynı miktar ve nispette vergi alınacağı hükmü çerçevesinde yeniden değerlendirilmesi gerektiği düşünüldüğü belirtilerek bu konuda yanlış bir uygulamaya mahal verilmemesi için ilgi (c) de kayıtlı yazımızla konunun bir kez daha incelenmesi sonucunda nihai görüşlerinin Birliğimize bildirilmesi istenilmiştir. Gelir İdaresi Başkanlığından cevaben alınan ve Yönetim Kurulunun 16.12.2024 günlü toplantısında görüşülen 19.11.2024 tarih ve 91641 sayılı yazıda; \"İlgi (c)'de kayıtlı yazınızda, ilgi (a)'da kayıtlı yazınız ekinde (Ek 1 olarak) yer alan, atıf yapılan borç sözleşmesinin geri ödeme süresinin uzatılması ile ilgili olan ve ilk sözleşmede bedeli artıran bir hususa yer verilmeyen protokolden damga vergisi aranılmaması gerektiği hususundaki özelgenin, 488 sayılı Damga Vergisi Kanununun 2 nci maddesi ve 14 üncü maddesinin üçüncü fıkrası kapsamında yeniden değerlendirilmesinin talep edildiği anlaşılmıştır. Bilindiği üzere, 488 sayılı Damga Vergisi Kanununun konusunu Kanuna ekli (1) sayılı tabloda yer alan kağıtlar oluşturmakta olup, kağıdın vergilendirilmesi açısından kağıdın konusu, tarafları ve içeriği önem arz ettiğinden, söz konusu özelgede belirtilen görüşümüzün değiştirilmesini gerektiren bir husus bulunmamaktadır.\" denilmektedir. Gelir İdaresi Başkanlığının görüşüne göre; -Bir borç sözleşmesindeki borç ödeme süresinin 3 yıl süre ile uzatımına ilişkin kağıdın -ek sözleşmenin, ilk sözleşmede bulunan borcun ödeme süresini uzatmanın dışında, ilk sözleşme bedelini artıran bir hususa yer verilmediğinden, söz konusu ek sözleşmeden damga vergisi aranılmaması, (EK:1 Özelge) -Herhangi bir bedel içermeyen ilk sözleşmeye nazaran bedel artırımına ilişkin olarak düzenlenen \"Geçici Kabul Raporu\" nun ise düzenlendiği anda belli parayı ihtiva etmeyen sözleşmeyi değiştiren mahiyette olduğu cihetle bu kağıdın Damga Vergisi Kanununun 14 üncü maddesinin ikinci fıkrası ve Kanuna ekli (1) sayılı tablonun I/A-1 fıkrası uyarınca ihtiva ettiği değer üzerinden nispi oranda damga vergisine tabi tutulması, (EK:2 Özelge) gerekmektedir. Bilgi edinilmesini rica ederim. Abdullah İSTEMEZ Başkan Eki için tıklayınız. Güncelleme: 03.01.2025 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "2024-22 sayılı genelge",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3F2024-22-sayili-genelge.html",
        "title": "",
        "target": "",
        "type": "internal"
      },
      {
        "text": "2024-22 sayılı genelge",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?2024-22-sayili-genelge.html",
        "title": "",
        "target": "_top",
        "type": "internal"
      },
      {
        "text": "DAMGA V. KAN",
        "href": "damga-vergisi-kanunu.html",
        "title": "DAMGA VERGİSİ KANUNU",
        "target": "",
        "type": "internal"
      },
      {
        "text": "HARÇLAR KAN",
        "href": "harclar-kanunu.html",
        "title": "HARÇLAR KANUNU",
        "target": "",
        "type": "internal"
      },
      {
        "text": "İSTİSNA VE MUAFİYET MEVZUAT",
        "href": "istisna-ve-muafiyet-hakkindaki-tum-mevzuat.html",
        "title": "İSTİSNA VE MUAFİYET HAKKINDAKİ TÜM MEVZUAT",
        "target": "",
        "type": "internal"
      },
      {
        "text": "İSTİSNA GEN. VE GENEL YAZILAR",
        "href": "istisna-muafiyet-hakkinda-genelge-genel-yazilar.html",
        "title": "İSTİSNA VE MUAFİYET HAK. GENELGE VE GENEL YAZILAR",
        "target": "",
        "type": "internal"
      },
      {
        "text": "HARÇ DAMGA GEN VE GENEL YAZILAR",
        "href": "harc-damga-kdv-hakkinda-genelge-genel-yazilar.html",
        "title": "HARÇ DAMGA HAKKINDA GENELGE VE GENEL YAZILAR",
        "target": "",
        "type": "internal"
      },
      {
        "text": "Eki için tıklayınız.",
        "href": "https://portal.tnb.org.tr/GenelgeGenelYaziEklerDocLib/202412311033666Ek1-2.pdf",
        "title": "",
        "target": "_blank",
        "type": "external"
      },
      {
        "text": "Güncelleme: 03.01.2025",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "2024-22 sayılı genelge"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>2024-22 sayılı genelge</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"TÜRKİYE NOTERLER BİRLİĞİ Mali Danışmanlık-1045371 Konu:Süre Uzatımına İlişkin Düzenlenen Kağıdın Damga Vergisi Hk. 30.12.2024 &nbsp;GENELGE (22) &nbsp; &nbsp; Bir noterliğimizden Birliği\" />\n\n   <link rel=\"canonical\" content=\"noterlikrehberi.net/rehber/index.html?2024-22-sayili-genelge.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"2024-22-sayili-genelge.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"2024-22 sayılı genelge\",\n\n   mailsubject: \"Tavsiye: Noterlik Rehberi - 2024-22 sayılı genelge &nbsp; &nbsp;DAMGA V. KAN&nbsp; &nbsp;HARÇLAR KAN&nbsp; &nbsp;İSTİSNA VE MUAFİYET MEVZUAT&nbsp; &nbsp;İSTİSNA GEN. VE GENEL YAZILAR&nbsp; &nbsp;HARÇ DAMGA GEN VE GENEL YAZILAR\",\n\n   sharesubject: \"Noterlik Rehberi - 2024-22 sayılı genelge &nbsp; &nbsp;DAMGA V. KAN&nbsp; &nbsp;HARÇLAR KAN&nbsp; &nbsp;İSTİSNA VE MUAFİYET MEVZUAT&nbsp; &nbsp;İSTİSNA GEN. VE GENEL YAZILAR&nbsp; &nbsp;HARÇ DAMGA GEN VE GENEL YAZILAR\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"2024-22-sayili-genelge\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"2024-22-sayili-genelge.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?2024-22-sayili-genelge.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?2024-22-sayili-genelge.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?2024-22-sayili-genelge.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?2024-22-sayili-genelge.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3F2024-22-sayili-genelge.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>2024-22 sayılı genelge</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?2024-22-sayili-genelge.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">2024-22 sayılı genelge</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"damga-vergisi-kanunu.html\" class=\"topiclink\" title=\"DAMGA VERGİSİ KANUNU\">DAMGA V. KAN</a>  &nbsp; <a href=\"harclar-kanunu.html\" class=\"topiclink\" title=\"HARÇLAR KANUNU\">HARÇLAR KAN</a>  &nbsp; <a href=\"istisna-ve-muafiyet-hakkindaki-tum-mevzuat.html\" class=\"topiclink\" title=\"İSTİSNA VE MUAFİYET HAKKINDAKİ TÜM MEVZUAT\">İSTİSNA VE MUAFİYET MEVZUAT</a>  &nbsp; <a href=\"istisna-muafiyet-hakkinda-genelge-genel-yazilar.html\" class=\"topiclink\" title=\"İSTİSNA VE MUAFİYET HAK. GENELGE VE GENEL YAZILAR\">İSTİSNA GEN. VE GENEL YAZILAR</a>  &nbsp; <a href=\"harc-damga-kdv-hakkinda-genelge-genel-yazilar.html\" class=\"topiclink\" title=\"HARÇ DAMGA HAKKINDA GENELGE VE GENEL YAZILAR\">HARÇ DAMGA GEN VE GENEL YAZILAR</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\" style=\"background: #ffffff;\"><span style=\"font-weight: bold;\">TÜRKİYE NOTERLER BİRLİĞİ</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Mali Danışmanlık-1045371</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Konu:</span>Süre Uzatımına İlişkin Düzenlenen Kağıdın Damga Vergisi Hk.</p>\n\n<p class=\"p_Normal\" style=\"background: #ffffff;\"><span style=\"font-weight: bold;\">30.12.2024</span></p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"text-align: center; background: #ffffff;\"><span style=\"font-weight: bold;\">GENELGE</span></p>\n\n<p class=\"p_Normal\" style=\"text-align: center; background: #ffffff;\"><span style=\"font-weight: bold;\">(22</span>)</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\">Bir noterliğimizden Birliğimize intikal eden yazı ekinde gönderilen özelgelerle ilgili;</p>\n\n<p class=\"p_Normal\" style=\"background: #ffffff;\">1-Bir Vergi Dairesi Başkanlığınca borçlanma sözleşmesinde yer alan borç ödeme süresinin uzatımına ilişkin olarak düzenlenen kağıtlardan damga vergisi alınmayacağı,</p>\n\n<p class=\"p_Normal\" style=\"background: #ffffff;\">2-Yine Vergi Dairesi Başkanlığınca düzenlenen ve &quot;geçici kabul raporunun&quot; (EK1) örnek işlemi yapılmasında damga vergisine tabi olup olmadığı,</p>\n\n<p class=\"p_Normal\" style=\"background: #ffffff;\">Hakkındaki özelgelerin Kanun hükümlerine uygun olup olmadığı 29.02.2024 tarihli ve 683962 sayılı yazımızla Gelir İdaresi Başkanlığından sorulmuştur.</p>\n\n<p class=\"p_Normal\" style=\"background: #ffffff;\">Gelir İdaresi Başkanlığından cevaben alınan 02.09.2024 tarih ve 67841 sayılı yazıda ise;</p>\n\n<p class=\"p_Normal\" style=\"background: #ffffff;\"><span style=\"font-weight: bold;\">&quot;…..</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">yazınız ekinde (Ek 1 ve Ek 2) gönderilen özelgelerin incelenmesinden, her iki özelge konusu kağıdın sözleşmelere atıf yaptığı, Ek l'de yer alan ve süre uzatımına ilişkin verilen özelgede ilk sözleşmede yer alan bedeli artıran bir hususa yer verilmediğinden damga vergisinin aranılmaması gerektiği, Ek 2'de yer alan ve geçici kabul raporuna istinaden verilen özelgede ise düzenlendiği anda belli parayı ihtiva etmeyen sözleşmeyi değiştirir mahiyetteki bu kağıdın Kanunun 14 üncü maddesinin ikinci fıkrası ve Kanuna ekli (1) sayılı tablonun I/A-l fıkrası uyarınca ihtiva ettiği tutar üzerinden (KDV hariç) nispi damga vergisine tabi tutulmasının gerektiği yönünde görüş verildiği anlaşılmış olup, somut olayda düzenlenen kağıtlara münhasır verilen görüşlerde mevzuata aykırılık teşkil eden bir husus bulunmamaktadır.&quot;</span></p>\n\n<p class=\"p_Normal\" style=\"background: #ffffff;\">şeklinde görüş bildirilmiştir.</p>\n\n<p class=\"p_Normal\" style=\"background: #ffffff;\">Gelir İdaresi Başkanlığına gönderilen 07.10.2024 tarihli ve 932735 sayılı yazımızla, sözleşmede yer alan ödeme süresinin uzatılması ile ilgili olan fakat ilk sözleşmede yer alan bedeli artıran bir hususa yer verilmeyen ek sözleşmeden damga vergisinin aranılmaması gerektiği hususundaki özelgenin, 488 sayılı Damga Vergisi Kanununun 2 nci maddesi ile 14 üncü maddesinin 3 üncü fıkrasındaki mukavelenamelerin müddetinin uzatılması halinde aynı miktar ve nispette vergi alınacağı hükmü çerçevesinde yeniden değerlendirilmesi gerektiği düşünüldüğü belirtilerek bu konuda yanlış bir uygulamaya mahal verilmemesi için ilgi (c) de kayıtlı yazımızla konunun bir kez daha incelenmesi sonucunda nihai görüşlerinin Birliğimize bildirilmesi istenilmiştir.</p>\n\n<p class=\"p_Normal\" style=\"background: #ffffff;\">Gelir İdaresi Başkanlığından cevaben alınan ve Yönetim Kurulunun 16.12.2024 günlü toplantısında görüşülen 19.11.2024 tarih ve 91641 sayılı yazıda;</p>\n\n<p class=\"p_Normal\" style=\"background: #ffffff;\"><span style=\"font-weight: bold;\">&quot;İlgi (c)'de kayıtlı yazınızda, ilgi (a)'da kayıtlı yazınız ekinde (Ek 1 olarak) yer alan, atıf yapılan borç sözleşmesinin geri ödeme süresinin uzatılması ile ilgili olan ve ilk sözleşmede bedeli artıran bir hususa yer verilmeyen protokolden damga vergisi aranılmaması gerektiği hususundaki özelgenin, 488 sayılı Damga Vergisi Kanununun 2 nci maddesi ve 14 üncü maddesinin üçüncü fıkrası kapsamında yeniden değerlendirilmesinin talep edildiği anlaşılmıştır.</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Bilindiği üzere, 488 sayılı Damga Vergisi Kanununun konusunu Kanuna ekli (1) sayılı tabloda yer alan kağıtlar oluşturmakta olup, kağıdın vergilendirilmesi açısından kağıdın konusu, tarafları ve içeriği önem arz ettiğinden, söz konusu özelgede belirtilen görüşümüzün değiştirilmesini gerektiren bir husus bulunmamaktadır.&quot; </span></p>\n\n<p class=\"p_Normal\" style=\"background: #ffffff;\">denilmektedir.</p>\n\n<p class=\"p_Normal\" style=\"background: #ffffff;\">Gelir İdaresi Başkanlığının görüşüne göre;</p>\n\n<p class=\"p_Normal\" style=\"background: #ffffff;\">-Bir borç sözleşmesindeki borç ödeme süresinin 3 yıl süre ile uzatımına ilişkin kağıdın -ek sözleşmenin, ilk sözleşmede bulunan borcun ödeme süresini uzatmanın dışında, ilk sözleşme bedelini artıran bir hususa yer verilmediğinden, söz konusu ek sözleşmeden damga vergisi aranılmaması, (EK:1 Özelge)</p>\n\n<p class=\"p_Normal\" style=\"background: #ffffff;\">-Herhangi bir bedel içermeyen ilk sözleşmeye nazaran bedel artırımına ilişkin olarak düzenlenen &quot;Geçici Kabul Raporu&quot; nun ise düzenlendiği anda belli parayı ihtiva etmeyen sözleşmeyi değiştiren mahiyette olduğu cihetle bu kağıdın Damga Vergisi Kanununun 14 üncü maddesinin ikinci fıkrası ve Kanuna ekli (1) sayılı tablonun I/A-1 fıkrası uyarınca ihtiva ettiği değer üzerinden nispi oranda damga vergisine tabi tutulması, (EK:2 Özelge)</p>\n\n<p class=\"p_Normal\" style=\"background: #ffffff;\">gerekmektedir.</p>\n\n<p class=\"p_Normal\" style=\"background: #ffffff;\">Bilgi edinilmesini rica ederim.</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\">&nbsp;</p>\n\n<p class=\"p_Normal\" style=\"background: #ffffff;\"><span style=\"font-weight: bold;\">Abdullah İSTEMEZ</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\"> &nbsp; &nbsp; &nbsp; Başkan</span></p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"background: #ffffff;\"><span style=\"background-color: #ffffff;\">&nbsp;</span></p>\n\n<p class=\"p_Normal\" style=\"background: #ffffff;\"><span style=\"font-weight: bold;\"><a href=\"https://portal.tnb.org.tr/GenelgeGenelYaziEklerDocLib/202412311033666Ek1-2.pdf\" target=\"_blank\" onclick=\"return HMTrackTopiclink(this);\" class=\"weblink\">Eki için tıklayınız.</a></span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"2024-22-sayili-genelge.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 03.01.2025</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:16:54.967375"
}