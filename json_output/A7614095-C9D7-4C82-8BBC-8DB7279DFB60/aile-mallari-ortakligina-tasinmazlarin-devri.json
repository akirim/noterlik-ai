{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\aile-mallari-ortakligina-tasinmazlarin-devri.html",
    "title": "AİLE MALLARI ORT TAŞINMAZLARIN DEVRİNDE HARÇ VE DAMGA VERGİSİ",
    "description": "Yayın Tarihi:01.06.2020 Yayınlayan:MEHMET MERT ÖKDEM Konu:Taşınmazların aile malları ortaklığına devrinde harç ve damga vergisi İçerik:Mali Danışmanlık-17-4018 - 24.01.2020",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ AİLE MALLARI ORT TAŞINMAZLARIN DEVRİNDE HARÇ VE DAMGA VERGİSİ Email Gönder AİLE MALLARI ORT TAŞINMAZLARIN DEVRİNDE HARÇ VE DAMGA VERGİSİ << Fihrist-Ana sayfa >> AİLE MALLARI ORTAKLIĞINA TAŞINMAZLARIN DEVRİNDE HARÇ VE DAMGA VERGİSİ SÖZLEŞMELER    DİĞER SÖZ.    MEVZUAT    GENELGE VE GENEL YAZILAR    T.N.B MEVZUATI Yayın Tarihi:01.06.2020 Yayınlayan:MEHMET MERT ÖKDEM Konu:Taşınmazların aile malları ortaklığına devrinde harç ve damga vergisi İçerik:Mali Danışmanlık-17-4018 - 24.01.2020 İlgi:     23.03.2016 tarih ve bila sayılı faks yazınız. İlgi yazınızda, Türk Medeni Kanununa ve 5403 sayılı Toprak Koruma ve Arazi Kullanımı Kanununa istinaden noterliklerde yapılacak olan Aile Mallarına ilişkin sözleşmelerin noter harcı ve damga vergisi yönünden değerlendirilmesi talep edilmiş, Konu, Yönetim Kurulunun 12.04.2016 günlü toplantısında görüşülmüş ve 29 sayılı Karar gereğince Gelir İdaresi Başkanlığından görüş talep edilmiştir. Gelir İdaresi Başkanlığından cevaben Birliğimize intikal eden 17.12.2019 günlü ve 176513 sayılı yazıda, “İlgide kayıtlı yazınız ve eklerinin incelenmesinden, 4721 sayılı Türk Medeni Kanunu ve 5403 sayılı Toprak Koruma ve Arazi Kullanımı Kanununa istinaden noterliklerde yapılacak olan gayrimenkullerin aile malları ortaklığına devrine ilişkin sözleşmelerde harç ve damga vergisi istisnasının uygulanıp uygulanmayacağı, istisna uygulanmayacaksa harç ve damga vergisinin noterler tarafından maktu olarak mı yoksa nispi olarak mı tahsil edileceği, nispi vergilendirme söz konusu olacak ise vergi ve harcın hangi değer üzerinden hesaplanacağı hususunda Başkanlığımızdan görüş talep edildiği anlaşılmaktadır. 488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu; 2 nci maddesinde, vergiye tabi kâğıtlar mahiyetinde bulunan veya onların yerini alan mektup ve şerhlerle, bu kâğıtların hükümlerinin yenilenmesine, uzatılmasına, değiştirilmesine, devrine veya bozulmasına ilişkin mektup ve şerhlerin de damga vergisine tabi olduğu; 3 üncü maddesinde, damga vergisinin mükellefinin kâğıtları imza edenler olduğu; 4 üncü maddesinde, bir kâğıdın tabi olacağı verginin tayini için o kâğıdın mahiyetine bakılacağı ve buna göre tabloda yazılı vergisinin bulunacağı hükme bağlanmıştır. Mezkur Kanuna ekli (1) sayılı tablonun \"I. Akitlerle ilgili kağıtlar\" başlıklı bölümünün A/1 fıkrasında, belli parayı ihtiva eden mukavelenameler, taahhütnameler ve temliknamelerin nispi damga vergisine tabi olduğu hüküm altına alınmıştır. 492 sayılı Harçlar Kanununun 38 inci maddesinin birinci fıkrasında, noter işlemlerinden bu Kanuna bağlı (2) sayılı tarifede yazılı olanların noter harçlarına tabi olduğu, 41 inci maddesinde, noter harçlarının (2) sayılı tarifede yazılı işlemlerden değer veya ağırlık ölçüsüne göre nispi, işlemin nevi ve mahiyetine göre maktu esas üzerinden alınacağı hükme bağlanmış, 42 nci maddesinde, noterde gerçekleştirilecek menkul ve gayrimenkul malların alım, satım, taahhüt ve rehne konu işlemlerini kapsayan her nevi mukavele, senet ve kağıtlarda değer gösterilme zorunluluğu getirilmiş, 43 üncü maddede ise bazı noter işlemlerinde nispi esasa göre hesaplanacak noter harcının hesaplanacağı değerler belirlenmiştir. Buna göre; 1- 43 üncü madde kapsamında yer alan kağıtların bu maddede belirtilen değerler üzerinden, 2- 42 nci madde gereğince belli bir değer gösterilmesi zorunlu olan ancak, 43 üncü madde kapsamında bulunmayan kağıtlarda, kağıdın düzenleyici hükümlerine paralellik teşkil edecek şekilde bildirilecek değer üzerinden, 3- 42 nci madde kapsamında yer almamakla birlikte, belli bir değer içeren kağıtların ihtiva ettiği değer üzerinden,nispi harca tabi tutulması gerekmektedir. Aynı Kanunun 123 üncü maddesinde ise özel kanunlarla harçtan muaf tutulan kişilerle, istisna edilen işlemlerden harç alınmayacağı hükme bağlanmıştır. Diğer taraftan, 6537 sayılı Kanunun 15/5/2014 tarihinde yürürlüğe giren 5 inci maddesi ile 5403 sayılı Toprak Koruma ve Arazi Kullanımı Kanununa eklenen 8/C maddesinin birinci fıkrasının (b) bendinde, mirasçıların, terekede bulunan tarımsal arazi ve yeter gelirli tarımsal arazinin mülkiyeti hakkında 4721 sayılı Türk Medeni Kanununun 373. ve devamı maddelerine göre kuracakları aile malları ortaklığına veya kazanç paylı aile malları ortaklığına devrini kararlaştırabileceklerine hükmedilmiş; yine 6537 sayılı Kanunun aynı maddesi ile eklenen 8/I maddesinin üçüncü fıkrasında, \"Yeter gelirli tarımsal arazilerin mülkiyetinin devri konusunda anlaşmaları durumunda mirasçılar bu taşınmazların devri ile ilgili yapılacak işlemlere ilişkin harçlardan ve bu işlemlerle ilgili düzenlenecek kağıtlara ilişkin damga vergisinden muaftır. ” hükmüne yer verilmiştir. Buna göre, 5403 sayılı Kanunun 6537 sayılı Kanunun 5 inci maddesi ile eklenen 8/I maddesi, 6537 sayılı Kanunun yürürlüğe girdiği 15/5/2014 tarihinden sonra gerçekleşen ölümler sonucu yapılacak olan intikal işlemlerini ve bu işlemlerle ilgili düzenlenecek kağıtları kapsamaktadır. Yukarıda yapılan açıklamalar çerçevesinde, 4721 sayılı Türk Medeni Kanunu ve 5403 sayılı Toprak Koruma ve Arazi Kullanımı Kanununa istinaden noterliklerde yapılacak olan gayrimenkullerin aile malları ortaklığına devrine ilişkin sözleşmelerin, - 492 sayılı Kanunun 42 nci maddesinde belirtilen manada gayrimenkulün aynına yönelik bir taahhüdü ihtiva etmesi durumunda, sözleşmenin düzenleyici hükümlerine uygun şekilde taraflarca değer gösterilmesi ve gösterilecek bu değer üzerinden 492 sayılı Kanuna bağlı (2) sayılı tarifenin I/1 maddesi uyarınca nispi harca ve 488 sayılı Damga Vergisi Kanununa ekli (1) sayılı tablonun I/A-1 fıkrasına göre nispi damga vergisine tabi tutulması, - Kanunun 42 nci maddesinde belirtilen manada gayrimenkulün aynına yönelik bir taahhüdü ihtiva etmemesi ve belli bir değeri içermemesi durumunda, 492 sayılı Kanuna bağlı (2) sayılı tarifenin II/1 maddesine göre maktu harca tabi tutulması; ancak belli para ihtiva etmeyen mukavelenameler damga vergisine konu teşkil etmediğinden damga vergisine tabi tutulmaması gerekmektedir. Öte yandan, noterliklerde yapılacak olan gayrimenkullerin aile malları ortaklığına devrine ilişkin sözleşmeye konu taşınmazın, 6537 sayılı Kanunun yürürlüğe girdiği 15/5/2014 tarihinden sonra gerçekleşen ölüm nedeniyle elbirliği halinde mülkiyet esaslarına göre intikali yapılmış yeter gelirli tarımsal arazi olması durumunda mirasçıların, miras paylarını aile malları ortaklığına devretmesi nedeniyle yapılacak işlemler ve düzenlenecek kağıtlar nedeniyle 5403 sayılı Kanunun 8/I maddesi gereğince harçtan ve damga vergisinden muaf tutulması gerektiği tabiidir.”denilmektedir. Gelir İdaresi Başkanlığı görüşüne göre, 1- Aile malları ortaklığına devredilmek istenilen sözleşmeye konu taşınmazın, 6537 sayılı Kanunun yürürlüğe girdiği 15/5/2014 tarihinden sonra gerçekleşen ölüm nedeniyle elbirliği halinde mülkiyet esaslarına göre intikali yapılmış yeter gelirli tarımsal arazi olması durumunda, mirasçıların, miras paylarını mirasçılardan birine veya aile malları ortaklığına devredilmesi durumunda, 5403 sayılı Kanunun 8/I maddesi gereğince, yapılacak işlemlerin ve bu anlamda düzenlenecek  Aile Malları Ortaklığı/ Kazanç Paylı Aile Malları Ortaklığı sözleşmelerinin, harçtan ve damga vergisinden istisna edilmesi gerekmektedir. 2- a) 4721 sayılı Türk Medeni Kanunu ve 5403 sayılı Toprak Koruma ve Arazi Kullanımı Kanunu kapsamında noterliklerde işleme tabi tutulacak olan, yeter gelirli tarım arazileri dışında kalan gayrimenkullerle ilgili aile malları ortaklığı oluşturulmasına dair sözleşmelerden, gayrimenkullerin aynına yönelik bir taahhüdü ihtiva etmesi durumunda, nispi harç ve damga vergisi tahsil edilmesi gerektiği, b) Yine bahse konu Kanunlara göre yapılacak işlemlerden, Harçlar Kanununun 42 nci maddesinde belirtilen manada gayrimenkulün aynına yönelik bir taahhüt bulunmaması durumunda, maktu harç tahsil edilmesi gerektiği anlaşılmaktadır. Ancak, noterliğinizden alınan yazı ekinde bulunan, 1- Düzenleme/Onaylama Şeklinde Aile Malları Ortaklığı (5403 sayılı Kanun kapsamında olmayanlar için) 2- Düzenleme/Onaylama Şeklinde Kazanç Paylı Aile Malları Ortaklığı (5403 sayılı Kanun kapsamında olmayanlar için) 3- Düzenleme Şeklinde Aile Malları Ortaklığı (TMK’ye göre) 4- Düzenleme Şeklinde Kazanç Paylı Aile Malları Ortaklığı (TMK’ye göre) sözleşmelerinde “Paylar Üzerinde Yasaklılık” maddesinde yer alan, “Türk Medeni Kanunun 376. maddesi hükmü gereğince, ortaklar, ortaklık devam ettiği sürece paylarını istemeyecekleri gibi, bu payları üzerinde tasarruf işlemleri de yapamazlar” şeklindeki ifadenin, 492 sayılı Harçlar Kanununun 42 nci maddesinde belirtilen manada gayrimenkulün aynına yönelik bir taahhüdü ihtiva ediyor olması dolayısıyla, söz konusu sözleşmelerden, yeter gelirli tarım arazileri dışında kalan araziler ile ilgili olması durumunda, nispi harç ve damga vergisi tahsil edilmesi gerekmektedir. Bilgi edinilmesini rica ederim. Dursun CİN Başkan Güncelleme: 05.02.2025 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "AİLE MALLARI ORTAKLIĞINA TAŞINMAZLARIN DEVRİNDE HARÇ VE DAMGA VERGİSİ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Faile-mallari-ortakligina-tasinmazlarin-devri.html",
        "title": "",
        "target": "",
        "type": "internal"
      },
      {
        "text": "AİLE MALLARI ORT TAŞINMAZLARIN DEVRİNDE HARÇ VE DAMGA VERGİSİ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?aile-mallari-ortakligina-tasinmazlarin-devri.html",
        "title": "",
        "target": "_top",
        "type": "internal"
      },
      {
        "text": "SÖZLEŞMELER",
        "href": "sozlesmeler.html",
        "title": "SÖZLEŞMELER DİZİNİ",
        "target": "",
        "type": "internal"
      },
      {
        "text": "DİĞER SÖZ.",
        "href": "diger-sozlesmeleri-dizini.html",
        "title": "DİĞER SÖZLEŞMELER",
        "target": "",
        "type": "internal"
      },
      {
        "text": "MEVZUAT",
        "href": "sozlesmeler-mevzuati.html",
        "title": "SÖZLEŞMELER MEVZUATI",
        "target": "",
        "type": "internal"
      },
      {
        "text": "GENELGE VE GENEL YAZILAR",
        "href": "sozlesmeler-hakkinda-genelge-genel-yazilar.html",
        "title": "SÖZLEŞMELER HAKKINDA GENELGE VE GENEL YAZILAR",
        "target": "",
        "type": "internal"
      },
      {
        "text": "T.N.B MEVZUATI",
        "href": "tnb-mevzuati.html",
        "title": "T.N.B MEVZUATI",
        "target": "",
        "type": "internal"
      },
      {
        "text": "Türk Medeni Kanununun 373. ve devamı maddeleri",
        "href": "turk-medeni-kanunu.html#373",
        "title": "",
        "target": "",
        "type": "internal"
      },
      {
        "text": "TMK",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunun 376. maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Güncelleme: 05.02.2025",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "AİLE MALLARI ORT TAŞINMAZLARIN DEVRİNDE HARÇ VE DAMGA VERGİSİ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>AİLE MALLARI ORT TAŞINMAZLARIN DEVRİNDE HARÇ VE DAMGA VERGİSİ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:01.06.2020 Yayınlayan:MEHMET MERT ÖKDEM Konu:Taşınmazların aile malları ortaklığına devrinde harç ve damga vergisi İçerik:Mali Danışmanlık-17-4018 - 24.01.2020\" />\n\n   <link rel=\"canonical\" content=\"noterlikrehberi.net/rehber/index.html?aile-mallari-ortakligina-tasinmazlarin-devri.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"aile-mallari-ortakligina-tasinmazlarin-devri.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"AİLE MALLARI ORT TAŞINMAZLARIN DEVRİNDE HARÇ VE DAMGA VERGİSİ\",\n\n   mailsubject: \"Tavsiye: Noterlik Rehberi - AİLE MALLARI ORTAKLIĞINA TAŞINMAZLARIN DEVRİNDE HARÇ VE DAMGA VERGİSİ &nbsp; &nbsp;SÖZLEŞMELER&nbsp; &nbsp;DİĞER SÖZ.&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;T.N.B MEVZUATI\",\n\n   sharesubject: \"Noterlik Rehberi - AİLE MALLARI ORTAKLIĞINA TAŞINMAZLARIN DEVRİNDE HARÇ VE DAMGA VERGİSİ &nbsp; &nbsp;SÖZLEŞMELER&nbsp; &nbsp;DİĞER SÖZ.&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;T.N.B MEVZUATI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"AILE-MALLARI-ORTAKLIGINA-TASINMAZLARIN-DEVRI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"aile-mallari-ortakligina-tasinmazlarin-devri.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?aile-mallari-ortakligina-tasinmazlarin-devri.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?aile-mallari-ortakligina-tasinmazlarin-devri.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?aile-mallari-ortakligina-tasinmazlarin-devri.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?aile-mallari-ortakligina-tasinmazlarin-devri.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Faile-mallari-ortakligina-tasinmazlarin-devri.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>AİLE MALLARI ORT TAŞINMAZLARIN DEVRİNDE HARÇ VE DAMGA VERGİSİ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?aile-mallari-ortakligina-tasinmazlarin-devri.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">AİLE MALLARI ORTAKLIĞINA TAŞINMAZLARIN DEVRİNDE HARÇ VE DAMGA VERGİSİ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"sozlesmeler.html\" class=\"topiclink\" title=\"SÖZLEŞMELER DİZİNİ\">SÖZLEŞMELER</a>  &nbsp; <a href=\"diger-sozlesmeleri-dizini.html\" class=\"topiclink\" title=\"DİĞER SÖZLEŞMELER\">DİĞER SÖZ.</a>  &nbsp; <a href=\"sozlesmeler-mevzuati.html\" class=\"topiclink\" title=\"SÖZLEŞMELER MEVZUATI\">MEVZUAT</a>  &nbsp; <a href=\"sozlesmeler-hakkinda-genelge-genel-yazilar.html\" class=\"topiclink\" title=\"SÖZLEŞMELER HAKKINDA GENELGE VE GENEL YAZILAR\">GENELGE VE GENEL YAZILAR</a>  &nbsp; <a href=\"tnb-mevzuati.html\" class=\"topiclink\" title=\"T.N.B MEVZUATI\">T.N.B MEVZUATI</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi:01.06.2020</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan:MEHMET MERT ÖKDEM</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu:Taşınmazların aile malları ortaklığına devrinde harç ve damga vergisi</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İçerik:Mali Danışmanlık-17-4018 - 24.01.2020</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\"> </span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi:  &nbsp; &nbsp;23.03.2016 tarih ve bila sayılı faks yazınız.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; İlgi yazınızda, Türk Medeni Kanununa ve 5403 sayılı Toprak Koruma ve Arazi Kullanımı Kanununa istinaden noterliklerde yapılacak olan Aile Mallarına ilişkin sözleşmelerin noter harcı ve damga vergisi yönünden değerlendirilmesi talep edilmiş,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu, Yönetim Kurulunun 12.04.2016 günlü toplantısında görüşülmüş ve 29 sayılı Karar gereğince Gelir İdaresi Başkanlığından görüş talep edilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Gelir İdaresi Başkanlığından cevaben Birliğimize intikal eden 17.12.2019 günlü ve 176513 sayılı yazıda,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“İlgide kayıtlı yazınız ve eklerinin incelenmesinden, 4721 sayılı Türk Medeni Kanunu ve 5403 sayılı Toprak Koruma ve Arazi Kullanımı Kanununa istinaden noterliklerde yapılacak olan gayrimenkullerin aile malları ortaklığına devrine ilişkin sözleşmelerde harç ve damga vergisi istisnasının uygulanıp uygulanmayacağı, istisna uygulanmayacaksa harç ve damga vergisinin noterler tarafından maktu olarak mı yoksa nispi olarak mı tahsil edileceği, nispi vergilendirme söz konusu olacak ise vergi ve harcın hangi değer üzerinden hesaplanacağı hususunda Başkanlığımızdan görüş talep edildiği anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu; 2 nci maddesinde, vergiye tabi kâğıtlar mahiyetinde bulunan veya onların yerini alan mektup ve şerhlerle, bu kâğıtların hükümlerinin yenilenmesine, uzatılmasına, değiştirilmesine, devrine veya bozulmasına ilişkin mektup ve şerhlerin de damga vergisine tabi olduğu; 3 üncü maddesinde, damga vergisinin mükellefinin kâğıtları imza edenler olduğu; 4 üncü maddesinde, bir kâğıdın tabi olacağı verginin tayini için o kâğıdın mahiyetine bakılacağı ve buna göre tabloda yazılı vergisinin bulunacağı hükme bağlanmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Mezkur Kanuna ekli (1) sayılı tablonun &quot;I. Akitlerle ilgili kağıtlar&quot; başlıklı bölümünün A/1 fıkrasında, belli parayı ihtiva eden mukavelenameler, taahhütnameler ve temliknamelerin nispi damga vergisine tabi olduğu hüküm altına alınmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">492 sayılı Harçlar Kanununun 38 inci maddesinin birinci fıkrasında, noter işlemlerinden bu Kanuna bağlı (2) sayılı tarifede yazılı olanların noter harçlarına tabi olduğu, 41 inci maddesinde, noter harçlarının (2) sayılı tarifede yazılı işlemlerden değer veya ağırlık ölçüsüne göre nispi, işlemin nevi ve mahiyetine göre maktu esas üzerinden alınacağı hükme bağlanmış, 42 nci maddesinde, noterde gerçekleştirilecek menkul ve gayrimenkul malların alım, satım, taahhüt ve rehne konu işlemlerini kapsayan her nevi mukavele, senet ve kağıtlarda değer gösterilme zorunluluğu getirilmiş, 43 üncü maddede ise bazı noter işlemlerinde nispi esasa göre hesaplanacak noter harcının hesaplanacağı değerler belirlenmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Buna göre;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1- 43 üncü madde kapsamında yer alan kağıtların bu maddede belirtilen değerler üzerinden,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2- 42 nci madde gereğince belli bir değer gösterilmesi zorunlu olan ancak, 43 üncü madde kapsamında bulunmayan kağıtlarda, kağıdın düzenleyici hükümlerine paralellik teşkil edecek şekilde bildirilecek değer üzerinden,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">3- 42 nci madde kapsamında yer almamakla birlikte, belli bir değer içeren kağıtların ihtiva ettiği değer üzerinden,nispi harca tabi tutulması gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Aynı Kanunun 123 üncü maddesinde ise özel kanunlarla harçtan muaf tutulan kişilerle, istisna edilen işlemlerden harç alınmayacağı hükme bağlanmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Diğer taraftan, 6537 sayılı Kanunun 15/5/2014 tarihinde yürürlüğe giren 5 inci maddesi ile 5403 sayılı Toprak Koruma ve Arazi Kullanımı Kanununa eklenen 8/C maddesinin birinci fıkrasının (b) bendinde, mirasçıların, terekede bulunan tarımsal arazi ve yeter gelirli tarımsal arazinin mülkiyeti hakkında 4721 sayılı <a href=\"turk-medeni-kanunu.html#373\" class=\"topiclink\">Türk Medeni Kanununun 373. ve devamı maddeleri</a>ne göre kuracakları aile malları ortaklığına veya kazanç paylı aile malları ortaklığına devrini kararlaştırabileceklerine hükmedilmiş; yine 6537 sayılı Kanunun aynı maddesi ile eklenen 8/I maddesinin üçüncü fıkrasında, &quot;Yeter gelirli tarımsal arazilerin mülkiyetinin devri konusunda anlaşmaları durumunda mirasçılar bu taşınmazların devri ile ilgili yapılacak işlemlere ilişkin harçlardan ve bu işlemlerle ilgili düzenlenecek kağıtlara ilişkin damga vergisinden muaftır. ” hükmüne yer verilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Buna göre, 5403 sayılı Kanunun 6537 sayılı Kanunun 5 inci maddesi ile eklenen 8/I maddesi, 6537 sayılı Kanunun yürürlüğe girdiği 15/5/2014 tarihinden sonra gerçekleşen ölümler sonucu yapılacak olan intikal işlemlerini ve bu işlemlerle ilgili düzenlenecek kağıtları kapsamaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yukarıda yapılan açıklamalar çerçevesinde, 4721 sayılı Türk Medeni Kanunu ve 5403 sayılı Toprak Koruma ve Arazi Kullanımı Kanununa istinaden noterliklerde yapılacak olan gayrimenkullerin aile malları ortaklığına devrine ilişkin sözleşmelerin,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">- 492 sayılı Kanunun 42 nci maddesinde belirtilen manada gayrimenkulün aynına yönelik bir taahhüdü ihtiva etmesi durumunda, sözleşmenin düzenleyici hükümlerine uygun şekilde taraflarca değer gösterilmesi ve gösterilecek bu değer üzerinden 492 sayılı Kanuna bağlı (2) sayılı tarifenin I/1 maddesi uyarınca nispi harca ve 488 sayılı Damga Vergisi Kanununa ekli (1) sayılı tablonun I/A-1 fıkrasına göre nispi damga vergisine tabi tutulması,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">- Kanunun 42 nci maddesinde belirtilen manada gayrimenkulün aynına yönelik bir taahhüdü ihtiva etmemesi ve belli bir değeri içermemesi durumunda, 492 sayılı Kanuna bağlı (2) sayılı tarifenin II/1 maddesine göre maktu harca tabi tutulması; ancak belli para ihtiva etmeyen mukavelenameler damga vergisine konu teşkil etmediğinden damga vergisine tabi tutulmaması gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Öte yandan, noterliklerde yapılacak olan gayrimenkullerin aile malları ortaklığına devrine ilişkin sözleşmeye konu taşınmazın, 6537 sayılı Kanunun yürürlüğe girdiği 15/5/2014 tarihinden sonra gerçekleşen ölüm nedeniyle elbirliği halinde mülkiyet esaslarına göre intikali yapılmış yeter gelirli tarımsal arazi olması durumunda mirasçıların, miras paylarını aile malları ortaklığına devretmesi nedeniyle yapılacak işlemler ve düzenlenecek kağıtlar nedeniyle 5403 sayılı Kanunun 8/I maddesi gereğince harçtan ve damga vergisinden muaf tutulması gerektiği tabiidir.”denilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Gelir İdaresi Başkanlığı görüşüne göre,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1- Aile malları ortaklığına devredilmek istenilen sözleşmeye konu taşınmazın, 6537 sayılı Kanunun yürürlüğe girdiği 15/5/2014 tarihinden sonra gerçekleşen ölüm nedeniyle elbirliği halinde mülkiyet esaslarına göre intikali yapılmış yeter gelirli tarımsal arazi olması durumunda, mirasçıların, miras paylarını mirasçılardan birine veya aile malları ortaklığına devredilmesi durumunda, 5403 sayılı Kanunun 8/I maddesi gereğince, yapılacak işlemlerin ve bu anlamda düzenlenecek  Aile Malları Ortaklığı/ Kazanç Paylı Aile Malları Ortaklığı sözleşmelerinin, harçtan ve damga vergisinden istisna edilmesi gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2- a) 4721 sayılı Türk Medeni Kanunu ve 5403 sayılı Toprak Koruma ve Arazi Kullanımı Kanunu kapsamında noterliklerde işleme tabi tutulacak olan, yeter gelirli tarım arazileri dışında kalan gayrimenkullerle ilgili aile malları ortaklığı oluşturulmasına dair sözleşmelerden, gayrimenkullerin aynına yönelik bir taahhüdü ihtiva etmesi durumunda, nispi harç ve damga vergisi tahsil edilmesi gerektiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">b) Yine bahse konu Kanunlara göre yapılacak işlemlerden, Harçlar Kanununun 42 nci maddesinde belirtilen manada gayrimenkulün aynına yönelik bir taahhüt bulunmaması durumunda, maktu harç tahsil edilmesi gerektiği anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ancak, noterliğinizden alınan yazı ekinde bulunan,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1- Düzenleme/Onaylama Şeklinde Aile Malları Ortaklığı (5403 sayılı Kanun kapsamında olmayanlar için)</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2- Düzenleme/Onaylama Şeklinde Kazanç Paylı Aile Malları Ortaklığı (5403 sayılı Kanun kapsamında olmayanlar için)</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">3- Düzenleme Şeklinde Aile Malları Ortaklığı (TMK’ye göre)</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">4- Düzenleme Şeklinde Kazanç Paylı Aile Malları Ortaklığı (<a href=\"turk-medeni-kanunu.html\" class=\"topiclink\">TMK</a>’ye göre)</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">sözleşmelerinde “Paylar Üzerinde Yasaklılık” maddesinde yer alan,</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“<a href=\"javascript:void(0);\" onclick=\"return hmshowPopup(event, popid_1010644937X, this);\" class=\"popuplink\">Türk Medeni Kanunun 376. maddesi</a> hükmü gereğince, ortaklar, ortaklık devam ettiği sürece paylarını istemeyecekleri gibi, bu payları üzerinde tasarruf işlemleri de yapamazlar” şeklindeki ifadenin, 492 sayılı Harçlar Kanununun 42 nci maddesinde belirtilen manada gayrimenkulün aynına yönelik bir taahhüdü ihtiva ediyor olması dolayısıyla, söz konusu sözleşmelerden, yeter gelirli tarım arazileri dışında kalan araziler ile ilgili olması durumunda, nispi harç ve damga vergisi tahsil edilmesi gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bilgi edinilmesini rica ederim.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">Dursun CİN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"aile-mallari-ortakligina-tasinmazlarin-devri.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 05.02.2025</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:17:13.777873"
}