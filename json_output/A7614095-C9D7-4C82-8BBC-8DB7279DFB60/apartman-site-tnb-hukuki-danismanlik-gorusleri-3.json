{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\apartman-site-tnb-hukuki-danismanlik-gorusleri-3.html",
    "title": "KAT MÜLKİYETİ KANUNU UYGULAMASI",
    "description": "1) Yöneticilerin seçilme yeter sayılarının uygun olup olmadığının noter tarafından araştırılması gerekmediği.",
    "keywords": [
      "KAT MÜLKİYETİ KANUNU UYGULAMASI"
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ KAT MÜLKİYETİ KANUNU UYGULAMASI Email Gönder KAT MÜLKİYETİ KANUNU UYGULAMASI << Fihrist-Ana sayfa >> KAT MÜLKİYETİ KANUNU UYGULAMASI GENELGE     GENEL YAZI    TÜM GEN. G. YAZI    GEN. G. YAZI ÖZET    BİRLEŞ. GEN    TÜM DANIŞ GÖRÜŞ    T.N.B MEVZ 1) Yöneticilerin seçilme yeter sayılarının uygun olup olmadığının noter tarafından araştırılması gerekmediği. 2) Üç kişiden oluşan Yönetim Kurulu kendi aralarında iş bölümü yapabilecekleri, bunlar için düzenlenecek imza sirküleri. 3) Toplu yapılarda; yönetici, toplu yapı kat malikleri kurulu ve toplu yapı temsilciler kurulu Konuya ilişkin hazırlanan görüş, Yönetim Kurulunun 19.08.2013 tarihli toplantısında görüşülerek uygun bulunmuştur. 634 sayılı Kat Mülkiyeti Kanunu’nun 34’üncü maddesi gereğince kat malikleri, ana gayrimenkulün yönetimini kendi aralarından veya dışarıdan seçecekleri bir kimseye veya üç kişilik bir kurula verebilmekte ve bu kimseye (Yönetici), kurula da (Yönetim kurulu) denilmektedir. 1 – Sözü edilen Kanunun 30. maddesinin son fıkrasında yer alan “Bu kanunda yeter sayı için ayrıca konulmuş olan hükümler saklıdır”  hükmü gereğince, yönetici seçiminde 34 ve 71. maddelerde yazılı özel hükümlerin uygulanması gerekmektedir. Bu nedenle; yöneticilerin, gerek birinci gerekse ikinci toplantıda kat maliklerinin hem malik sayısı hem de arsa payı bakımından çoğunluğu tarafından seçilmesi icap etmektedir. Yargıtay 5. HD. nin 1.2.1982 tarihli 331 E. 618 K. ve 18. HD. nin 20.3.1995 tarihli 2795 E. 3376 K. sayılı kararlarında da bu husus açık olarak belirtilmiştir. Yöneticilerin usulsüz seçilmesi halinde nasıl hareket edileceği hususunda 634 sayılı Kat Mülkiyeti Kanununda bir hüküm bulunmamaktadır. Yargıtay 18. HD. nin 15.2.1996 tarihli 336 E. 1714 K. ve 17.10.1995 tarihli 8968 E. 10260 K. sayılı kararlarında da belirtildiği üzere, yargı kararıyla yöneticilik sıfatları kaldırılıncaya kadar kat malikleri kurulu tarafından seçilen yöneticilerin yaptıkları işlemler geçerli kabul edilmektedir. Sözü edilen Kanun’da noterlere, yöneticilerin seçilme yeter sayılarının uygun olup olmadığının araştırılması yönünde bir görev verilmemiştir. Kararların geçerliliği, yok kabul edilip edilmeyeceği, seçilenin yöneticilik sıfatının kaldırılıp kaldırılmayacağı gibi ihtilaflı konuları çözümlemek yargı mercilerinin görevleri içinde bulunmaktadır. Yöneticilerin yasal şekle uygun olarak seçilip seçilmedikleri, ilgililerinin başvurusu üzerine yargı mercilerinin verecekleri kararlara göre belirlenebileceğinden, apartman, blok ve site kat maliklerinin ibraz edilen karar defterlerine göre yönetici seçildiği belirtilen kişilerin, seçilme yeter sayılarının uygun olup olmadığı araştırılmadan noterliklerdeki işlemlerinin yapılması gerekmektedir. 2 – Sözü edilen Kanun’da yöneticinin yapacağı işlerin açıklanmasına karşın, üç kişiden oluşan yönetim kurulunun çalışma şekli ile ilgili bir düzenlemeye de yer verilmemiştir. Konuya ilişkin olarak sadece Yargıtay Hukuk Genel Kurulu’nun 20.3.2002 tarihli ve 2002/18-245 esas, 2002/194 sayılı kararı bulunmaktadır. Bu kararda; “Yasa koyucu, Kat Malikleri Kurulu tarafından seçilen bir kişiye \"yönetici\" denileceğini belirttikten sonra aynı kurul tarafından seçilen üç kişinin \"Yönetim Kurulu\" olarak adlandırılmasının, bunların birden ziyade yönetici olduklarını belirtmekten başka bir anlamı bulunmamaktadır. Bu hususa ilişkin olarak yönetim planında  özel bir düzenlemeye yer verilmedikçe ve kat malikleri kurulunca da aksine bir karar alınmadıkça bu kurula mensup üç kişiden herhangi birinin tek başına veya ikisinin birlikte yasanın yöneticiye tanıdığı tüm hak ve yetkileri kullanmalarının olanaklı bulunduğu, ana taşınmaza birden fazla yönetici atanmasının, bunların tüm işlemleri her üçünün birlikte imzalayıp yapmaları anlamına gelemeyeceği, ... usulüne uygun tarzda yönetici seçilmiş bulunan kimselerden herhangi birinin kat malikleri kurulu kararlarını uygularken veya vekil tutmak, dava açmak, icra takibi yapmak gibi yasanın ve mevzuatın kendisine yüklediği yükümlülükleri yerine getirirken her türlü işleme tek başına imza koymak hak ve yetkisine sahip olduğu ” belirtilmiştir. Bu sebeple, yönetim planında özel bir düzenlemeye yer verilmemiş ise ve kat malikleri kurulunca da aksine bir karar alınmamışsa; Bu kurula mensup üç kişiden herhangi birinin tek başına yasanın yöneticiye tanıdığı tüm hak ve yetkileri kullanmaları, Kanunda iş bölümü yapılamayacağına dair açık bir hüküm olmaması, üç kişilik yönetim kurulu üyelerinin hepsinin birlikte hareket etmeleri zorunluluğunun bulunmaması, herhangi birinin tek başına veya ikisinin birlikte yasanın yöneticiye tanıdığı tüm hak ve yetkileri kullanabilmesi nedeniyle, kendi aralarında bu yönde iş bölümü yapmaları ve buna göre işleri yürütmeleri, Belirtilen nedenlerle, yönetim planında konuya ilişkin bir düzenleme mevcut değilse üç kişilik yönetim kurulu üyeleri için ayrı ayrı imza sirküleri yapılabileceği gibi, yönetim kurulu olarak kendi aralarında alacakları karara göre de imza sirküleri düzenlenebileceği mümkün bulunmaktadır. 3 – Toplu yapılara ilişkin özel hükümlere 634 sayılı Kanun’un 66 ve devamı maddelerinde yer verilmiştir. 66’ncı maddede toplu yapının tanımı yapılmış, 69’uncu maddede ise toplu yapıların yönetimine ilişkin hükümler açıklanmıştır. Buna göre; Toplu yapı, bir veya birden çok imar parseli üzerinde, belli bir onaylı yerleşim planına göre yapılmış veya yapılacak, alt yapı tesisleri, ortak kullanım yerleri, sosyal tesis ve hizmetler ile bunların yönetimi bakımından birbirleriyle bağlantılı birden çok yapıyı ifade etmekte ve  toplu yapı kapsamındaki imar parsellerinin bitişik veya komşu olmaları şart bulunmaktadır. Toplu yapı kapsamında bulunan parsel ve parsellerde; Sadece blokların bulunması halinde, blokların her biri o blokta bulunan kat malikleri kurulunca, Blok niteliğinde olmayan yapılar varsa veya bu nitelikteki yapılarla blok yapılar aynı parselde yer alıyorsa, o parselde bulunan bağımsız bölüm maliklerinden oluşan kat malikleri kurulunca, yönetilir ve bunların alacağı kararlara göre yönetici veya yönetim kurulu seçilir. Toplu yapı kapsamındaki ortak yapı, yer ve tesisler, bu kapsamda yer alan bağımsız bölüm maliklerinden oluşan toplu yapı kat malikleri kurulunca yönetilir. Ancak, toplu yapı kat malikleri kuruluna verilen bu yetki, yönetim planında toplu yapı temsilciler kuruluna da verilebilir. Eğer yönetim planında bu yetki verilmiş ise toplu yapı temsilciler kurulu, blok yapılarda her blokta bulunan bağımsız bölüm maliklerince seçilen blok yöneticileri ve blok niteliğinde olmayan yapıların bağımsız bölüm maliklerince seçilen temsilcilerden oluşur. Yazıda “Parsel yönetiminde her apartmanın kendi yöneticisini seçtiği, seçilen bu yöneticilerin ikinci bir kararla da parsel yönetimini seçtiği” belirtmiş ise de, bunun toplu yapı temsilciler kurulu olduğu anlaşılmaktadır. Bu kurul, yönetim planında yer alan hükümlere göre toplu yapı kapsamındaki ortak yapı, yer ve tesisleri yönetir ve bu yetkileri çevresinde de kendilerine imza sirküleri düzenlenebilir. Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "KAT MÜLKİYETİ KANUNU UYGULAMASI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fapartman-site-tnb-hukuki-danismanlik-gorusleri-3.html",
        "title": "",
        "target": "",
        "type": "internal"
      },
      {
        "text": "KAT MÜLKİYETİ KANUNU UYGULAMASI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?apartman-site-tnb-hukuki-danismanlik-gorusleri-3.html",
        "title": "",
        "target": "_top",
        "type": "internal"
      },
      {
        "text": "",
        "href": "genelgeler.html",
        "title": "GENELGELER",
        "target": "",
        "type": "internal"
      },
      {
        "text": "GENELGE",
        "href": "genelgeler.html",
        "title": "GENELGELER",
        "target": "",
        "type": "internal"
      },
      {
        "text": "GENEL YAZI",
        "href": "genel-yazilar.html",
        "title": "GENEL YAZILAR",
        "target": "",
        "type": "internal"
      },
      {
        "text": "TÜM GEN. G. YAZI",
        "href": "genelge-ve-genel-yazilarin-tumu.html",
        "title": "GEN.VE GENEL YAZILARIN TÜMÜ",
        "target": "",
        "type": "internal"
      },
      {
        "text": "GEN. G. YAZI ÖZET",
        "href": "genelge-ve-genel-yazilar-islemlere-gore.html",
        "title": "GENELGE VE GENEL YAZI ÖZETLERİ",
        "target": "",
        "type": "internal"
      },
      {
        "text": "BİRLEŞ. GEN",
        "href": "genelgeler-birlestirilmis-genelgeler.html",
        "title": "BİRLEŞTİRİLMİŞ GENELGELER",
        "target": "",
        "type": "internal"
      },
      {
        "text": "TÜM DANIŞ GÖRÜŞ",
        "href": "tnb-danismanlik-goruslerinin-tumu.html",
        "title": "DANIŞMANLIK GÖRÜŞLERİNİN TÜMÜ",
        "target": "",
        "type": "internal"
      },
      {
        "text": "T.N.B MEVZ",
        "href": "tnb-mevzuati.html",
        "title": "T.N.B MEVZUATI",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "KAT MÜLKİYETİ KANUNU UYGULAMASI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>KAT MÜLKİYETİ KANUNU UYGULAMASI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"KAT MÜLKİYETİ KANUNU UYGULAMASI\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"1) Yöneticilerin seçilme yeter sayılarının uygun olup olmadığının noter tarafından araştırılması gerekmediği.\" />\n\n   <link rel=\"canonical\" content=\"noterlikrehberi.net/rehber/index.html?apartman-site-tnb-hukuki-danismanlik-gorusleri-3.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"apartman-site-tnb-hukuki-danismanlik-gorusleri-3.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"KAT MÜLKİYETİ KANUNU UYGULAMASI\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"KAT MÜLKİYETİ KANUNU UYGULAMASI\",\n\n   mailsubject: \"Tavsiye: Noterlik Rehberi - KAT MÜLKİYETİ KANUNU UYGULAMASI &nbsp; &nbsp;GENELGE &nbsp; &nbsp;GENEL YAZI&nbsp; &nbsp;TÜM GEN. G. YAZI&nbsp; &nbsp;GEN. G. YAZI ÖZET&nbsp; &nbsp;BİRLEŞ. GEN&nbsp; &nbsp;TÜM DANIŞ GÖRÜŞ&nbsp; &nbsp;T.N.B MEVZ\",\n\n   sharesubject: \"Noterlik Rehberi - KAT MÜLKİYETİ KANUNU UYGULAMASI &nbsp; &nbsp;GENELGE &nbsp; &nbsp;GENEL YAZI&nbsp; &nbsp;TÜM GEN. G. YAZI&nbsp; &nbsp;GEN. G. YAZI ÖZET&nbsp; &nbsp;BİRLEŞ. GEN&nbsp; &nbsp;TÜM DANIŞ GÖRÜŞ&nbsp; &nbsp;T.N.B MEVZ\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"APARTMAN-SITE-TNB-HUKUKI-DANISMANLIK-GORUSLERI-3\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"apartman-site-tnb-hukuki-danismanlik-gorusleri-3.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?apartman-site-tnb-hukuki-danismanlik-gorusleri-3.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?apartman-site-tnb-hukuki-danismanlik-gorusleri-3.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?apartman-site-tnb-hukuki-danismanlik-gorusleri-3.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?apartman-site-tnb-hukuki-danismanlik-gorusleri-3.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fapartman-site-tnb-hukuki-danismanlik-gorusleri-3.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>KAT MÜLKİYETİ KANUNU UYGULAMASI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?apartman-site-tnb-hukuki-danismanlik-gorusleri-3.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">KAT MÜLKİYETİ KANUNU UYGULAMASI</span></h1>\n\n<p class=\"p_Templatebuton_9\"><span class=\"f_Templatebuton_9\" style=\"font-size: 13px; font-weight: normal;\">  &nbsp; <a href=\"genelgeler.html\" class=\"topiclink\" title=\"GENELGELER\"> </a></span><span class=\"f_Templatebuton_9\" style=\"font-size: 13px;\"><a href=\"genelgeler.html\" class=\"topiclink\" title=\"GENELGELER\">GENELGE </a>  &nbsp; <a href=\"genel-yazilar.html\" class=\"topiclink\" title=\"GENEL YAZILAR\">GENEL YAZI</a>  &nbsp; <a href=\"genelge-ve-genel-yazilarin-tumu.html\" class=\"topiclink\" title=\"GEN.VE GENEL YAZILARIN TÜMÜ\">TÜM GEN. G. YAZI</a>  &nbsp; <a href=\"genelge-ve-genel-yazilar-islemlere-gore.html\" class=\"topiclink\" title=\"GENELGE VE GENEL YAZI ÖZETLERİ\">GEN. G. YAZI ÖZET</a>  &nbsp; <a href=\"genelgeler-birlestirilmis-genelgeler.html\" class=\"topiclink\" title=\"BİRLEŞTİRİLMİŞ GENELGELER\">BİRLEŞ. GEN</a>  &nbsp; <a href=\"tnb-danismanlik-goruslerinin-tumu.html\" class=\"topiclink\" title=\"DANIŞMANLIK GÖRÜŞLERİNİN TÜMÜ\">TÜM DANIŞ GÖRÜŞ</a>  &nbsp; <a href=\"tnb-mevzuati.html\" class=\"topiclink\" title=\"T.N.B MEVZUATI\">T.N.B MEVZ</a></span></p>\n\n<p class=\"p_Templatebuton_9\"><span class=\"f_Templatebuton_9\">&nbsp;</span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1) Yöneticilerin seçilme yeter sayılarının uygun olup olmadığının noter tarafından araştırılması gerekmediği.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2) Üç kişiden oluşan Yönetim Kurulu kendi aralarında iş bölümü yapabilecekleri, bunlar için düzenlenecek imza sirküleri.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">3) Toplu yapılarda; yönetici, toplu yapı kat malikleri kurulu ve toplu yapı temsilciler kurulu</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konuya ilişkin hazırlanan görüş, Yönetim Kurulunun 19.08.2013 tarihli toplantısında görüşülerek uygun bulunmuştur. </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;634 sayılı Kat Mülkiyeti Kanunu’nun 34’üncü maddesi gereğince kat malikleri, ana gayrimenkulün yönetimini kendi aralarından veya dışarıdan seçecekleri bir kimseye veya üç kişilik bir kurula verebilmekte ve bu kimseye (Yönetici), kurula da (Yönetim kurulu) denilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;1 – Sözü edilen Kanunun 30. maddesinin son fıkrasında yer alan “Bu kanunda yeter sayı için ayrıca konulmuş olan hükümler saklıdır” &nbsp;hükmü gereğince, yönetici seçiminde 34 ve 71. maddelerde yazılı özel hükümlerin uygulanması gerekmektedir. Bu nedenle; yöneticilerin, gerek birinci gerekse ikinci toplantıda kat maliklerinin hem malik sayısı hem de arsa payı bakımından çoğunluğu tarafından seçilmesi icap etmektedir. Yargıtay 5. HD. nin 1.2.1982 tarihli 331 E. 618 K. ve 18. HD. nin 20.3.1995 tarihli 2795 E. 3376 K. sayılı kararlarında da bu husus açık olarak belirtilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Yöneticilerin usulsüz seçilmesi halinde nasıl hareket edileceği hususunda 634 sayılı Kat Mülkiyeti Kanununda bir hüküm bulunmamaktadır. Yargıtay 18. HD. nin 15.2.1996 tarihli 336 E. 1714 K. ve 17.10.1995 tarihli 8968 E. 10260 K. sayılı kararlarında da belirtildiği üzere, yargı kararıyla yöneticilik sıfatları kaldırılıncaya kadar kat malikleri kurulu tarafından seçilen yöneticilerin yaptıkları işlemler geçerli kabul edilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Sözü edilen Kanun’da noterlere, yöneticilerin seçilme yeter sayılarının uygun olup olmadığının araştırılması yönünde bir görev verilmemiştir. Kararların geçerliliği, yok kabul edilip edilmeyeceği, seçilenin yöneticilik sıfatının kaldırılıp kaldırılmayacağı gibi ihtilaflı konuları çözümlemek yargı mercilerinin görevleri içinde bulunmaktadır. Yöneticilerin yasal şekle uygun olarak seçilip seçilmedikleri, ilgililerinin başvurusu üzerine yargı mercilerinin verecekleri kararlara göre belirlenebileceğinden, apartman, blok ve site kat maliklerinin ibraz edilen karar defterlerine göre yönetici seçildiği belirtilen kişilerin, seçilme yeter sayılarının uygun olup olmadığı araştırılmadan noterliklerdeki işlemlerinin yapılması gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;2 – Sözü edilen Kanun’da yöneticinin yapacağı işlerin açıklanmasına karşın, üç kişiden oluşan yönetim kurulunun çalışma şekli ile ilgili bir düzenlemeye de yer verilmemiştir. Konuya ilişkin olarak sadece Yargıtay Hukuk Genel Kurulu’nun 20.3.2002 tarihli ve 2002/18-245 esas, 2002/194 sayılı kararı bulunmaktadır. Bu kararda; “Yasa koyucu, Kat Malikleri Kurulu tarafından seçilen bir kişiye &quot;yönetici&quot; denileceğini belirttikten sonra aynı kurul tarafından seçilen üç kişinin &quot;Yönetim Kurulu&quot; olarak adlandırılmasının, bunların birden ziyade yönetici olduklarını belirtmekten başka bir anlamı bulunmamaktadır. Bu hususa ilişkin olarak yönetim planında &nbsp;özel bir düzenlemeye yer verilmedikçe ve kat malikleri kurulunca da aksine bir karar alınmadıkça bu kurula mensup üç kişiden herhangi birinin tek başına veya ikisinin birlikte yasanın yöneticiye tanıdığı tüm hak ve yetkileri kullanmalarının olanaklı bulunduğu, ana taşınmaza birden fazla yönetici atanmasının, bunların tüm işlemleri her üçünün birlikte imzalayıp yapmaları anlamına gelemeyeceği, ... usulüne uygun tarzda yönetici seçilmiş bulunan kimselerden herhangi birinin kat malikleri kurulu kararlarını uygularken veya vekil tutmak, dava açmak, icra takibi yapmak gibi yasanın ve mevzuatın kendisine yüklediği yükümlülükleri yerine getirirken her türlü işleme tek başına imza koymak hak ve yetkisine sahip olduğu ” belirtilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Bu sebeple, yönetim planında özel bir düzenlemeye yer verilmemiş ise ve kat malikleri kurulunca da aksine bir karar alınmamışsa;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Bu kurula mensup üç kişiden herhangi birinin tek başına yasanın yöneticiye tanıdığı tüm hak ve yetkileri kullanmaları,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Kanunda iş bölümü yapılamayacağına dair açık bir hüküm olmaması, üç kişilik yönetim kurulu üyelerinin hepsinin birlikte hareket etmeleri zorunluluğunun bulunmaması, herhangi birinin tek başına veya ikisinin birlikte yasanın yöneticiye tanıdığı tüm hak ve yetkileri kullanabilmesi nedeniyle, kendi aralarında bu yönde iş bölümü yapmaları ve buna göre işleri yürütmeleri,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Belirtilen nedenlerle, yönetim planında konuya ilişkin bir düzenleme mevcut değilse üç kişilik yönetim kurulu üyeleri için ayrı ayrı imza sirküleri yapılabileceği gibi, yönetim kurulu olarak kendi aralarında alacakları karara göre de imza sirküleri düzenlenebileceği mümkün bulunmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;3 – Toplu yapılara ilişkin özel hükümlere 634 sayılı Kanun’un 66 ve devamı maddelerinde yer verilmiştir. 66’ncı maddede toplu yapının tanımı yapılmış, 69’uncu maddede ise toplu yapıların yönetimine ilişkin hükümler açıklanmıştır. Buna göre;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Toplu yapı, bir veya birden çok imar parseli üzerinde, belli bir onaylı yerleşim planına göre yapılmış veya yapılacak, alt yapı tesisleri, ortak kullanım yerleri, sosyal tesis ve hizmetler ile bunların yönetimi bakımından birbirleriyle bağlantılı birden çok yapıyı ifade etmekte ve &nbsp;toplu yapı kapsamındaki imar parsellerinin bitişik veya komşu olmaları şart bulunmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Toplu yapı kapsamında bulunan parsel ve parsellerde;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Sadece blokların bulunması halinde, blokların her biri o blokta bulunan kat malikleri kurulunca,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Blok niteliğinde olmayan yapılar varsa veya bu nitelikteki yapılarla blok yapılar aynı parselde yer alıyorsa, o parselde bulunan bağımsız bölüm maliklerinden oluşan kat malikleri kurulunca,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;yönetilir ve bunların alacağı kararlara göre yönetici veya yönetim kurulu seçilir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Toplu yapı kapsamındaki ortak yapı, yer ve tesisler, bu kapsamda yer alan bağımsız bölüm maliklerinden oluşan toplu yapı kat malikleri kurulunca yönetilir. Ancak, toplu yapı kat malikleri kuruluna verilen bu yetki, yönetim planında toplu yapı temsilciler kuruluna da verilebilir. Eğer yönetim planında bu yetki verilmiş ise toplu yapı temsilciler kurulu, blok yapılarda her blokta bulunan bağımsız bölüm maliklerince seçilen blok yöneticileri ve blok niteliğinde olmayan yapıların bağımsız bölüm maliklerince seçilen temsilcilerden oluşur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Yazıda “Parsel yönetiminde her apartmanın kendi yöneticisini seçtiği, seçilen bu yöneticilerin ikinci bir kararla da parsel yönetimini seçtiği” belirtmiş ise de, bunun toplu yapı temsilciler kurulu olduğu anlaşılmaktadır. Bu kurul, yönetim planında yer alan hükümlere göre toplu yapı kapsamındaki ortak yapı, yer ve tesisleri yönetir ve bu yetkileri çevresinde de kendilerine imza sirküleri düzenlenebilir.</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"apartman-site-tnb-hukuki-danismanlik-gorusleri-3.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:17:19.557835"
}