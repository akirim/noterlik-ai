{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\arac-satisi-mahkeme-karari-12.html",
    "title": "SAHTE KİMLİK İLE ARAÇ SATIŞI -1 - MAHKEME KARARI",
    "description": "Y A R G I T A Y 3. Hukuk Dairesi          2014/68 E.  ,   2014/642 K.   Davacı vekili dava dilekçesinde, davalının galeri sahibi davalı B.. E..'dan 54 ... 064 plakalı aracı 28",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ SAHTE KİMLİK İLE ARAÇ SATIŞI -1 - MAHKEME KARARI Email Gönder SAHTE KİMLİK İLE ARAÇ SATIŞI -1 - MAHKEME KARARI << Fihrist-Ana sayfa >> SAHTE KİMLİK İLE ARAÇ SATIŞI -1  - MAHKEME KARARI Y A R G I T A Y 3. Hukuk Dairesi 2014/68 E.  , 2014/642 K. Davacı vekili dava dilekçesinde, davalının galeri sahibi davalı B.. E..'dan 54 ... 064 plakalı aracı 28.11.2005 tarihli noter devir senedi ile satın aldığını, daha sonra aracın 28.10.2010 tarihinde davacının elinden alınıp, yediemine teslim edildiğini, söz konusu aracı satın aldığı davalı B.. E..'ın dava dışı M.. T.. isimli kişiden aracı satın aldığı sırada M.. T..'ın sahte kimlik kullanması nedeniyle bu satışın yapıldığı 2.Noter davalı M.. E..'in noter satış senedini düzenlediğini, davalı noterin gerekli dikkat ve özeni göstermemesi nedeni ile sahte kimlik ile geçersiz satış sözleşmesine dayalı olarak davalı B.. E..'a satış yapılması, davacının da davalı Behçet'den aracı satın alması nedeni ile uğradığı zarar bedeli 13.900 TL araç bedeli ile 1.821 TL yargılama gideri, 5.000 TL araç kullanım kaybı bedeli ve 10.000 TL manevi tazminatın davalılardan tahsilini talep etmiştir. Davalı B.. E.. cevabında, dava konusu aracı dava dışı M..T..'dan satın aldığını, galeride sergilediğini, daha sonra davacının satın aldığını, kendisinin de diğer davalı noterde yapılan işlem ile dava dışı M.. T..'dan satın aldığını, kusuru olmadığını beyan etmiştir. Davalı M.. E.. vekili cevabında, kusuru bulunmadığını beyan edip, zamanaşımı def'inde bulunmuştur. Mahkemece; davanın kısmen kabulü ile toplam 13.021,90 TL maddi tazminat ile 3.000 TL manevi tazminatın davalı B.. E..'dan tahsiline, diğer davalı M.. E.. (noter) yönünden (illiyet bağı kesilmesi nedeniyle) davanın reddine karar verilmiş, hükmü davacı vekili ile davalı B.. E.. temyiz etmiştir. Dosya kapsamından dava konusu 54 .. 064 plakalı aracı (önceki plakası 06 .. 187), 26.05.2004 tarihli noter satış senedi ile dava dışı M.. T.. 'dan davalı B.. E..'ın satın aldığı, bu işlemin davalı noter M.. E.. tarafından yapıldığı, davalı Behçet'in de aynı aracı davacı Rasim'e yine noter senedi ile 28.11.2005 tarihinde satış yolu ile devredildiği anlaşılmaktadır. Birinci satışta satıcı konumunda bulunan dava dışı M..T.. adına sahte kimlikle belirlenemeyen bir başka kişinin satış yapması üzerine gerçek araç sahibi M.. T.. tarafından davalı B.. E.. ve davacı R.. K.. aleyhine açılan dava sonucunda mahkemece; davalı Rasim adına olan trafik kaydının iptali ile davacı M.. T.. adına tesciline karar verilmiş, hüküm 4.Hukuk Dairesinin onama ilamı ile kesinleşmiş, araç davacı Rasim'in elinden 28.10.2010 tarihinde alınmıştır. Davada, geçersiz satış sözleşmesi nedeniyle uğranılan zarar bedeli ile davalı noterin kusursuz sorumluluğuna ilişkin tazminat talep edilmektedir. 1- Davacı vekilinin temyiz itirazları yönünden; 1512 sayılı Noterlik Kanununun Noterlerin Hukuki Sorumlulukları başlıklı 162.maddesine göre; \"stajyer, katip ve katip adayları tarafından yapılmış olsa bile, noterler, işin yapılmamasından veya hatalı yahut eksik yapılmasından dolayı zarar görmüş olanlara karşı sorumludurlar\". Bu maddeye göre; noterlerin sorumluluğu \"Kusursuz sorumluluktur\". Kusursuz sorumlulukta zarar gören kişinin kusurun varlığını ispat etmek zorunluluğu yoktur. Aksine kusursuz sorumlu olan davalının (noterin) olayla zarar arasında uygun illiyet bağının bulunmadığını kanıtlaması gerekir. Sorumluluk hukukunun önemli değerlerinden biri de zarar ile eylem arasında illiyet bağının bulunmasıdır. İlliyet bağının kesildiği durumlarda kusursuz sorumlu olan kişi sorumlu tutulmayacaktır. Teoride ve uygulamada; mücbir sebep, zarar görenin tam kusuru ve üçüncü kişinin ağır kusuru ile illiyet bağı kesilir ve kusursuz sorumlu olan kişi sorumluluktan kurtulur. Bu durumda, davalı noterin satış işlemini yaptığı satıcı konumunda bulunan dava dışı Mustafa Taş adına düzenlenmiş sahte kimlik ve belgeler getirtilerek, gerektiğinde uzman bilirkişi aracılığı ile inceleme yapılarak, söz konusu kimliğin iğfal kaabiliyeti olup olmadığı ve davalı noter yönünden illiyet bağının kesilip kesilmediği hususunda araştırma yapılarak oluşacak sonuca göre karar verilmesi gerekirken, eksik inceleme ile yazılı şekilde hüküm kurulması doğru görülmemiştir. Ayrıca, AAÜT'nün 10/2.maddesinde manevi tazminat davalarında avukatlık ücreti \"Davanın kısmen reddi durumunda, karşı taraf vekili yararına, Tarifenin üçüncü kısmına göre hükmedilecek ücret, davacı vekili lehine belirlenen ücreti geçemez\" hükmü gereğince kısmen kabulüne karar verilen manevi tazminat ile ilgili olarak davacı lehine 360 TL vekalet ücretine karar verilirken, davalı M.. E.. lehine, 1.200 TL vekalet ücretine hükmedilmesi de bozmayı gerektirmiştir. Davalı B.. E..'ın temyiz itirazlarına gelince; Manevi tazminat, TBK.nun 49. (Türk Borçlar Kanununun 58. maddesi hükmüne göre kişinin yaşamı, sağlığı, vücut ve ruh bütünlüğü ile toplum içindeki yerini koruyan kişilik haklarının fiziki, duygusal ve sosyal kişilik değerleri içerdiği gözetildiğinde davacının satın aldığı araç ile ilgili sözleşmenin iptal edilmesi ve aracın elinden alınması durumunda kişilik haklarının ne şekilde zarara uğradığı araştırılmadan ve somut nedenleri açıklanmadan, mahkemece; davalı Behçet aleyhine manevi tazminata hükmedilmesi doğru değildir. Bundan başka, hükmedilen maddi tazminat miktarına işletilen faiz ile ilgili olarak, aracın davacının elinden alındığı 28.10.2010 tarihinden itibaren yasal faiz işletilmesi gerekirken, sözleşme tarihi 28.11.2005 tarihinden itibaren faizin başlatılması da bozma nedeni kabul edilmiştir. Bu itibarla yukarıda açıklanan esaslar göz önünde tutulmaksızın yazılı şekilde hüküm tesisi isabetsiz, temyiz itirazları bu nedenlerle yerinde olduğundan kabulü ile hükmün HUMK.nun 428.maddesi gereğince BOZULMASINA ve peşin alınan temyiz harcının istek halinde temyiz edene iadesine, 21.01.2014 tarihinde oybirliğiyle karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "SAHTE KİMLİK İLE ARAÇ SATIŞI -1  - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Farac-satisi-mahkeme-karari-12.html",
        "title": "",
        "target": "",
        "type": "internal"
      },
      {
        "text": "SAHTE KİMLİK İLE ARAÇ SATIŞI -1 - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?arac-satisi-mahkeme-karari-12.html",
        "title": "",
        "target": "_top",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "SAHTE KİMLİK İLE ARAÇ SATIŞI -1 - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>SAHTE KİMLİK İLE ARAÇ SATIŞI -1 - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Y A R G I T A Y 3. Hukuk Dairesi &nbsp; &nbsp; &nbsp; &nbsp; &nbsp;2014/68 E. &nbsp;, &nbsp; 2014/642 K. &nbsp; Davacı vekili dava dilekçesinde, davalının galeri sahibi davalı B.. E..'dan 54 ... 064 plakalı aracı 28\" />\n\n   <link rel=\"canonical\" content=\"noterlikrehberi.net/rehber/index.html?arac-satisi-mahkeme-karari-12.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"arac-satisi-mahkeme-karari-12.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"SAHTE KİMLİK İLE ARAÇ SATIŞI -1 - MAHKEME KARARI\",\n\n   mailsubject: \"Tavsiye: Noterlik Rehberi - SAHTE KİMLİK İLE ARAÇ SATIŞI -1 - MAHKEME KARARI\",\n\n   sharesubject: \"Noterlik Rehberi - SAHTE KİMLİK İLE ARAÇ SATIŞI -1 - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"ARAC-SATISI-MAHKEME-KARARI-12\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"arac-satisi-mahkeme-karari-12.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?arac-satisi-mahkeme-karari-12.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?arac-satisi-mahkeme-karari-12.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?arac-satisi-mahkeme-karari-12.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?arac-satisi-mahkeme-karari-12.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Farac-satisi-mahkeme-karari-12.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>SAHTE KİMLİK İLE ARAÇ SATIŞI -1 - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?arac-satisi-mahkeme-karari-12.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">SAHTE KİMLİK İLE ARAÇ SATIŞI -1 &nbsp;- MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Y A R G I T A Y</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">3. Hukuk Dairesi &nbsp; &nbsp; &nbsp; &nbsp; </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2014/68 E. &nbsp;, &nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2014/642 K.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Davacı vekili dava dilekçesinde, davalının galeri sahibi davalı B.. E..'dan 54 ... 064 plakalı aracı 28.11.2005 tarihli noter devir senedi ile satın aldığını, daha sonra aracın 28.10.2010 tarihinde davacının elinden alınıp, yediemine teslim edildiğini, söz konusu aracı satın aldığı davalı B.. E..'ın dava dışı M.. T.. isimli kişiden aracı satın aldığı sırada M.. T..'ın sahte kimlik kullanması nedeniyle bu satışın yapıldığı 2.Noter davalı M.. E..'in noter satış senedini düzenlediğini, davalı noterin gerekli dikkat ve özeni göstermemesi nedeni ile sahte kimlik ile geçersiz satış sözleşmesine dayalı olarak davalı B.. E..'a satış yapılması, davacının da davalı Behçet'den aracı satın alması nedeni ile uğradığı zarar bedeli 13.900 TL araç bedeli ile 1.821 TL yargılama gideri, 5.000 TL araç kullanım kaybı bedeli ve 10.000 TL manevi tazminatın davalılardan tahsilini talep etmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Davalı B.. E.. cevabında, dava konusu aracı dava dışı M..T..'dan satın aldığını, galeride sergilediğini, daha sonra davacının satın aldığını, kendisinin de diğer davalı noterde yapılan işlem ile dava dışı M.. T..'dan satın aldığını, kusuru olmadığını beyan etmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Davalı M.. E.. vekili cevabında, kusuru bulunmadığını beyan edip, zamanaşımı def'inde bulunmuştur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Mahkemece; davanın kısmen kabulü ile toplam 13.021,90 TL maddi tazminat ile 3.000 TL manevi tazminatın davalı B.. E..'dan tahsiline, diğer davalı M.. E.. (noter) yönünden (illiyet bağı kesilmesi nedeniyle) davanın reddine karar verilmiş, hükmü davacı vekili ile davalı B.. E.. temyiz etmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Dosya kapsamından dava konusu 54 .. 064 plakalı aracı (önceki plakası 06 .. 187), 26.05.2004 tarihli noter satış senedi ile dava dışı M.. T.. 'dan davalı B.. E..'ın satın aldığı, bu işlemin davalı noter M.. E.. tarafından yapıldığı, davalı Behçet'in de aynı aracı davacı Rasim'e yine noter senedi ile 28.11.2005 tarihinde satış yolu ile devredildiği anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Birinci satışta satıcı konumunda bulunan dava dışı M..T.. adına sahte kimlikle belirlenemeyen bir başka kişinin satış yapması üzerine gerçek araç sahibi M.. T.. tarafından davalı B.. E.. ve davacı R.. K.. aleyhine açılan dava sonucunda mahkemece; davalı Rasim adına olan trafik kaydının iptali ile davacı M.. T.. adına tesciline karar verilmiş, hüküm 4.Hukuk Dairesinin onama ilamı ile kesinleşmiş, araç davacı Rasim'in elinden 28.10.2010 tarihinde alınmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Davada, geçersiz satış sözleşmesi nedeniyle uğranılan zarar bedeli ile davalı noterin kusursuz sorumluluğuna ilişkin tazminat talep edilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1- Davacı vekilinin temyiz itirazları yönünden;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1512 sayılı Noterlik Kanununun Noterlerin Hukuki Sorumlulukları başlıklı 162.maddesine göre; &quot;stajyer, katip ve katip adayları tarafından yapılmış olsa bile, noterler, işin yapılmamasından veya hatalı yahut eksik yapılmasından dolayı zarar görmüş olanlara karşı sorumludurlar&quot;.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu maddeye göre; noterlerin sorumluluğu &quot;Kusursuz sorumluluktur&quot;. Kusursuz sorumlulukta zarar gören kişinin kusurun varlığını ispat etmek zorunluluğu yoktur. Aksine kusursuz sorumlu olan davalının (noterin) olayla zarar arasında uygun illiyet bağının bulunmadığını kanıtlaması gerekir. Sorumluluk hukukunun önemli değerlerinden biri de zarar ile eylem arasında illiyet bağının bulunmasıdır. İlliyet bağının kesildiği durumlarda kusursuz sorumlu olan kişi sorumlu tutulmayacaktır. Teoride ve uygulamada; mücbir sebep, zarar görenin tam kusuru ve üçüncü kişinin ağır kusuru ile illiyet bağı kesilir ve kusursuz sorumlu olan kişi sorumluluktan kurtulur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu durumda, davalı noterin satış işlemini yaptığı satıcı konumunda bulunan dava dışı Mustafa Taş adına düzenlenmiş sahte kimlik ve belgeler getirtilerek, gerektiğinde uzman bilirkişi aracılığı ile inceleme yapılarak, söz konusu kimliğin iğfal kaabiliyeti olup olmadığı ve davalı noter yönünden illiyet bağının kesilip kesilmediği hususunda araştırma yapılarak oluşacak sonuca göre karar verilmesi gerekirken, eksik inceleme ile yazılı şekilde hüküm kurulması doğru görülmemiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ayrıca, AAÜT'nün 10/2.maddesinde manevi tazminat davalarında avukatlık ücreti &quot;Davanın kısmen reddi durumunda, karşı taraf vekili yararına, Tarifenin üçüncü kısmına göre hükmedilecek ücret, davacı vekili lehine belirlenen ücreti geçemez&quot; hükmü gereğince kısmen kabulüne karar verilen manevi tazminat ile ilgili olarak davacı lehine 360 TL vekalet ücretine karar verilirken, davalı M.. E.. lehine, 1.200 TL vekalet ücretine hükmedilmesi de bozmayı gerektirmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Davalı B.. E..'ın temyiz itirazlarına gelince;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Manevi tazminat, TBK.nun 49. (</span>Türk Borçlar Kanununun<span class=\"f_Arial12\"> 58. maddesi hükmüne göre kişinin yaşamı, sağlığı, vücut ve ruh bütünlüğü ile toplum içindeki yerini koruyan kişilik haklarının fiziki, duygusal ve sosyal kişilik değerleri içerdiği gözetildiğinde davacının satın aldığı araç ile ilgili sözleşmenin iptal edilmesi ve aracın elinden alınması durumunda kişilik haklarının ne şekilde zarara uğradığı araştırılmadan ve somut nedenleri açıklanmadan, mahkemece; davalı Behçet aleyhine manevi tazminata hükmedilmesi doğru değildir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bundan başka, hükmedilen maddi tazminat miktarına işletilen faiz ile ilgili olarak, aracın davacının elinden alındığı 28.10.2010 tarihinden itibaren yasal faiz işletilmesi gerekirken, sözleşme tarihi 28.11.2005 tarihinden itibaren faizin başlatılması da bozma nedeni kabul edilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu itibarla yukarıda açıklanan esaslar göz önünde tutulmaksızın yazılı şekilde hüküm tesisi isabetsiz, temyiz itirazları bu nedenlerle yerinde olduğundan kabulü ile hükmün HUMK.nun 428.maddesi gereğince BOZULMASINA ve peşin alınan temyiz harcının istek halinde temyiz edene iadesine, 21.01.2014 tarihinde oybirliğiyle karar verildi.</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"arac-satisi-mahkeme-karari-12.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:17:27.922127"
}