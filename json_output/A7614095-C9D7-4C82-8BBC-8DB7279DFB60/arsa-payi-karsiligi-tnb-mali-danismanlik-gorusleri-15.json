{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\arsa-payi-karsiligi-tnb-mali-danismanlik-gorusleri-15.html",
    "title": "KAT KARŞ İNŞAAT SÖZ İLAVETEN MALİKLERDEN BİRİNE AİT ÖZEL SÖZLEŞME",
    "description": "Yayın Tarihi: 08.06.2017 Yayınlayan:AYDIN KAHRAMAN Konu: KAT KARŞILIĞI İNŞAAT SÖZLEŞMESİNE İLAVETEN MALİKLERDEN BİRİNE AİT ÖZEL SÖZLEŞME YAPILMAK İSTENMESİ İçerik:Mali Danışmanl",
    "keywords": [
      "KAT KARŞILIĞI İNŞAAT SÖZLEŞMESİNE İLAVETEN MALİKLERDEN BİRİNE AİT ÖZEL SÖZLEŞME YAPILMAK İSTENMESİ"
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ KAT KARŞ İNŞAAT SÖZ İLAVETEN MALİKLERDEN BİRİNE AİT ÖZEL SÖZLEŞME Email Gönder KAT KARŞ İNŞAAT SÖZ İLAVETEN MALİKLERDEN BİRİNE AİT ÖZEL SÖZLEŞME << Fihrist-Ana sayfa >> KAT KARŞILIĞI İNŞAAT SÖZLEŞMESİNE İLAVETEN MALİKLERDEN BİRİNE AİT ÖZEL SÖZLEŞME YAPILMAK İSTENMESİ TAŞ. SATIŞ V.ARSA PAYI KARŞ İNŞ SÖZ    MEVZUAT    34 SAYILI GENELGE    GEN VE GENEL YAZILAR    MAKALE Yayın Tarihi: 08.06.2017 Yayınlayan:AYDIN KAHRAMAN Konu: KAT KARŞILIĞI İNŞAAT SÖZLEŞMESİNE İLAVETEN MALİKLERDEN BİRİNE AİT ÖZEL SÖZLEŞME YAPILMAK İSTENMESİ İçerik:Mali Danışmanlık-139-10387 08.06.2017 İLGİ: 11.05.2017 tarih ve 2017/5-83 sayılı yazınız. Yönetim Kurulunun 29.05.2017 günlü toplantısında görüşülen ilgi yazınız ekinde bir örneği bulunan arsa payı karşılığı inşaat sözleşmesine ek olarak kat maliklerinden biri ile yine ekte bulunan bir sözleşme veya taahhüt adı altında işlem yapılmasının talep edildiği, bu işlemin yapılıp yapılmayacağı, yapılması halinde kentsel dönüşüm kapsamında muafiyet uygulanıp uygulanmayacağı, diğer kat maliklerinin bu işlemin dışında tutuluyor olması yönünden, bu işlemin yapılmasına engel bir durum olup olmadığı hususlarında bilgi verilmesi istenilmektedir. Bilindiği üzere; 6306 sayılı Afet Riski Altındaki Alanların Dönüştürülmesi Hakkında Kanunun 1 inci maddesinde, bu Kanun’un amacının; afet riski altındaki alanlar ile bu alanlar dışındaki riskli yapıların bulunduğu arsa ve arazilerde, fen ve sanat norm ve standartlarına uygun, sağlıklı ve güvenli yaşama çevrelerini teşkil etmek üzere iyileştirme, tasfiye ve yenilemelere dair usul ve esasların belirlenmesi olduğu, 3 üncü maddesinin 1 inci fıkrasında, riskli yapıların tespitinin, Bakanlıkça hazırlanacak yönetmelikte belirlenen usul ve esaslar çerçevesinde masrafları kendilerine ait olmak üzere, öncelikle yapı malikleri veya kanuni temsilcileri tarafından, Bakanlıkça lisanslandırılan kurum ve kuruluşlara yaptırılacağı ve sonucun Bakanlığa veya İdareye bildirileceği; 2 nci fıkrasında, riskli yapıların, tapu kütüğünün beyanlar hanesinde belirtilmek üzere, tespit tarihinden itibaren en geç on iş günü içinde Bakanlık veya İdare tarafından ilgili tapu müdürlüğüne bildirileceği, tapu kütüğüne işlenen belirtmeler hakkında, ilgili tapu müdürlüğünce ayni ve şahsi hak sahiplerine bilgi verileceği; 7 nci maddesinin 9 uncu fıkrasında, bu Kanun uyarınca yapılacak olan işlem, sözleşme, devir ve tesciller ile uygulamaların, noter harcı, tapu harcı, belediyelerce alınan harçlar, damga vergisi, veraset ve intikal vergisi, döner sermaye ücreti ve diğer ücretlerden; kullandırılan krediler sebebiyle lehe alınacak paraların ise banka ve sigorta muameleleri vergisinden müstesna olduğu hükme bağlanmıştır. 6306 sayılı Kanunla, Kanun kapsamında yer alan hak sahibi maliklerle yapılacak işlemlere yönelik istisna öngörülmekte olup, hak sahiplerinin taraf olmadığı işlemler ve kağıtlara istisna uygulanmasının Kanun kapsamında değerlendirilmesi mümkün değildir. Birliğimizin 2013/1 ve eki Genelgede 6306 sayılı Kanun kapsamında damga vergisi ve harç istisnası uygulamasına ilişkin açıklamalar yapılmıştır. Yazınız ekinde bulunan, “Düzenleme Şeklinde Taşınmaz Satış Vaadi ve Arsa Payı Karşılığı İnşaat Sözleşmesi” başlıklı işlem örneğinin incelenmesinde; Sözleşme konusu arsanın birden fazla hissedarı bulunduğu, taşınmaz üzerinde bulunan binanın yıkılarak arsa haline getirilmesinden sonra bu arsa üzerine yapılacak inşaatın %70’inin arsa sahiplerine, %30’unun müteahhide verilmesi şeklinde paylaşım olduğu, inşa edilecek binanın girişte bulunan bodrum katlı depolu dükkanın Sefer Özbasan’a ait olduğu, sözleşmenin yürürlükte olduğu sürece sözleşmenin taraflarının taşınmazda şüyuun idamesini karşılıklı olarak kabul ve taahhüt ettikleri, bu nedenle gerek arsa sahiplerinin birbirlerine karşı ve gerekse tarafların birbirlerine karşı izale-i şüyu davası açmayacakları kabul ve taahhüt ettikleri belirtilmiştir. Ayrıca, sözleşme konusu arsa maliklerinin her birinin müteahhit firma ile bağımsız olarak ayrı ayrı sözleşme yaptığı noterliğinizle yapılan telefon görüşmesinde belirtilmiş olup daha önce yapılan “Düzenleme Şeklinde Taşınmaz Satış Vaadi ve Arsa Payı Karşılığı İnşaat Sözleşmesi” ve inceleme konusu ek sözleşmenin de taraflardan biri olan Sefer Özbasan ile yapıldığı görülmektedir. Arsa payı satış vaadi ve kat karşılığı inşaat sözleşmesine konu arsanın üzerinde mevcut olan binanın girişinde bulunan depolu bodrum katlı dükkanın Sefer Özbasan’a ait olduğu, müteahhit şirketin Sefer Özbasan’a aylık kira bedeli olarak 2.500,00 TL her ay kira ödeyeceği taraflar arasında yapılan arsa payı karşılığı sözleşmenin 7 ve 13 üncü maddelerinden anlaşılmaktadır. Bu sözleşmeye ek olarak yapılan sözleşmede Sefer Özbasan’a ödenecek kira bedeli 2.500,00 TL’nin kira başlangıç tarihinin kentsel dönüşüm işlemlerinin sonuçlandırılıp noter sözleşmesi yapıldıktan sonra, ruhsat alınıp bina tamamen boşaltıldıktan sonra başlayacağı, Sefer Özbasan’ın, Uran Gıda İnşaat Sanayi Ticaret Ltd. Şti.’ne 50.000 TL+KDV fatura toplamı, kombi takılması parası ödeyeceği, kentsel dönüşüm kira başvurusu ve alımının kat maliklerine ait olduğu, anlaşmadan cayma durumunda 90.000,00 TL cezai şart uygulanacağı belirtilmiştir. İnceleme konusu ek sözleşmede, asıl sözleşmeye ek olarak Sefer Özbasan’ın 50.000 TL kombi fatura bedelini ödemeyi taahhüt ettiği ve 90.000,00 TL cezai şart uygulaması getirildiği görülmektedir. Cezai şart sözleşmenin müeyyidesi mahiyetinde olduğundan dikkate alınmayacaktır. Ancak, 50.000,00 TL ödeme taahhüdünden nispi damga vergisi ve harç alınması icap etmektedir. Diğer taraftan, yukarıda açıklanan 6306 sayılı Kanun ve bu kapsamda yayımlanan Birliğimiz Genelgeleri esasları çerçevesinde arsa malikleri tarafından, sözkonusu binanın riskli olduğu ve riskli yapı raporunun kesinleştiğine dair gerekli yazının getirilmesi suretiyle inceleme konusu sözleşmeye damga vergisi ve harç istisnası uygulanması gerekmektedir. Yanısıra, diğer kat maliklerinin bu işlemin dışında tutuluyor olması yönünden işlemin yapılıp yapılmayacağı hususunda hukuki yönden yapılan inceleme sonucunda; Yapılması istenen ve inşaat sözleşmesi başlığı taşıyan mukavelenin, yukarıda bahsedilen sözleşmedeki bazı maddelerin (yapım süresi, ilgiliye verilecek kira bedeli ile ortak alanlar haricinde bazı bölümlerin arsa sahibi Sefer adına kayıt ettirilmesi gibi) tadilini, Ayrıca, arsa payı karşılığı inşaat mukavelesi gereğince zeminde dükkan ve üstünde dört daireli olarak yapılacak binanın tamamına; kombi takılması, kalorifer, doğalgaz pis ve temiz su tesisatlarının yapılması, panel radyatörlerin takılması ile bina giriş ve daire antre tavan kısımlarının alçıpan asma tavanlarının 50.000 TL karşılığında arsa sahibi Sefer Özbasan tarafından yapılması işi ile ilgili olarak “Ön Sözleşme” yapılmasını, kapsadığı görülmektedir. Önceden imzalanan arsa payı karşılığı inşaat ve gayrimenkul satış sözleşmesinin tadili niteliğindeki birinci işlemin; Türk Medeni Kanununun (paylı mülkiyette 692’inci, elbirliğiyle mülkiyette ise 702’inci maddeleri) hükümleri uyarınca oybirliği ile karar verip hareket etmeleri, 1512 sayılı Noterlik Kanununun 81/2’inci maddesi uyarınca önceki işlemin yapıldığı şekilde yapılması gerekeceğinden, ek tadil sözleşmesinin ya tüm hissedarlar tarafından imzalanacak ya da sadece diğer hissedarların da ek tadil sözleşmesi ile bu sözleşmenin geçerli olacağına ilişkin bir şerh ve uyarı yazılmak suretiyle, sadece bir ya da birkaç hissedar tarafından da imzalanmak suretiyle düzenlenebileceği, Ön inşaat sözleşmesinin ise Türk Borçlar Kanununun 29 ve 470 ve devamı maddeleri gereğince ya ayrı bir sözleşme olarak müteahhit ile arsa sahiplerinden Sefer Özbasan arasında imzalanması, ya da aynı sözleşme içinde yer alacak ise bu şekilde ayrıca değerlendirilmesi gerektiği, görüşüne varılmıştır. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinize sunarım.Saygılarımla, Ayhan TOSUN Genel Sekreter Ş.KILIÇ A.KAHRAMAN Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "KAT KARŞILIĞI İNŞAAT SÖZLEŞMESİNE İLAVETEN MALİKLERDEN BİRİNE AİT ÖZEL SÖZLEŞME YAPILMAK İSTENMESİ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Farsa-payi-karsiligi-tnb-mali-danismanlik-gorusleri-15.html",
        "title": "",
        "target": "",
        "type": "internal"
      },
      {
        "text": "KAT KARŞ İNŞAAT SÖZ İLAVETEN MALİKLERDEN BİRİNE AİT ÖZEL SÖZLEŞME",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?arsa-payi-karsiligi-tnb-mali-danismanlik-gorusleri-15.html",
        "title": "",
        "target": "_top",
        "type": "internal"
      },
      {
        "text": "TAŞ. SATIŞ V.ARSA PAYI KARŞ İNŞ SÖZ",
        "href": "tasinmaz-satis-vaadi-arsa-payi-karsiligi-insaat-sozlesmesi.html",
        "title": "TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ",
        "target": "",
        "type": "internal"
      },
      {
        "text": "MEVZUAT",
        "href": "arsa-payi-kars-ins-soz-mevzuat.html",
        "title": "MEVZUAT - KAT KARŞILIĞI İNŞAAT SÖZLEŞMESİ",
        "target": "",
        "type": "internal"
      },
      {
        "text": "34 SAYILI GENELGE",
        "href": "tasinmaz-satis-vaadi-arsa-payi-karsiligi-svs-on-odemeli-ksvs-hak-birlestirilmis-34-sayili-genelge.html#tainmazsatiivaadarsapayikariliinaatyapimiszlemeler",
        "title": "TAŞINMAZ SATIŞ VAADİ, ARSA PAYI KARŞILIĞI İNŞAAT VE ÖN ÖDEMELİ KONUT SATIŞ VAADİ SÖZLEŞMELERİ HAK.BİRLEŞTİRİLMİŞ 34 SAYILI GENELGE",
        "target": "",
        "type": "internal"
      },
      {
        "text": "GEN VE GENEL YAZILAR",
        "href": "arsa-payi-karsiligi-insaat-soz-genelge-genelyazilar.html",
        "title": "TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ HAK.GENELGE VE GENEL YAZILAR",
        "target": "",
        "type": "internal"
      },
      {
        "text": "MAKALE",
        "href": "tasinmaz-satis-vaadi-arsa-payi-iys-haluk-necdet-tekin.html",
        "title": "TAŞINMAZ SATIŞI VAADİ – ARSA PAYI KARŞILIĞI İNŞAAT YAPIM SÖZLEŞMELERİ - HALUK NECDET TEKİN (TNB HUKUK DANIŞMANI)",
        "target": "",
        "type": "internal"
      },
      {
        "text": "Noterlik Kanunu",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Türk Borçlar Kanununun 29",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "KAT KARŞ İNŞAAT SÖZ İLAVETEN MALİKLERDEN BİRİNE AİT ÖZEL SÖZLEŞME"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>KAT KARŞ İNŞAAT SÖZ İLAVETEN MALİKLERDEN BİRİNE AİT ÖZEL SÖZLEŞME</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"KAT KARŞILIĞI İNŞAAT SÖZLEŞMESİNE İLAVETEN MALİKLERDEN BİRİNE AİT ÖZEL SÖZLEŞME YAPILMAK İSTENMESİ\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi: 08.06.2017 Yayınlayan:AYDIN KAHRAMAN Konu: KAT KARŞILIĞI İNŞAAT SÖZLEŞMESİNE İLAVETEN MALİKLERDEN BİRİNE AİT ÖZEL SÖZLEŞME YAPILMAK İSTENMESİ İçerik:Mali Danışmanl\" />\n\n   <link rel=\"canonical\" content=\"noterlikrehberi.net/rehber/index.html?arsa-payi-karsiligi-tnb-mali-danismanlik-gorusleri-15.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"arsa-payi-karsiligi-tnb-mali-danismanlik-gorusleri-15.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"KAT KARŞILIĞI İNŞAAT SÖZLEŞMESİNE İLAVETEN MALİKLERDEN BİRİNE AİT ÖZEL SÖZLEŞME YAPILMAK İSTENMESİ\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"KAT KARŞ İNŞAAT SÖZ İLAVETEN MALİKLERDEN BİRİNE AİT ÖZEL SÖZLEŞME\",\n\n   mailsubject: \"Tavsiye: Noterlik Rehberi - KAT KARŞILIĞI İNŞAAT SÖZLEŞMESİNE İLAVETEN MALİKLERDEN BİRİNE AİT ÖZEL SÖZLEŞME YAPILMAK İSTENMESİ &nbsp; &nbsp;TAŞ. SATIŞ V.ARSA PAYI KARŞ İNŞ SÖZ&nbsp; &nbsp;MEVZUAT&nbsp; &nbsp;34 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;MAKALE\",\n\n   sharesubject: \"Noterlik Rehberi - KAT KARŞILIĞI İNŞAAT SÖZLEŞMESİNE İLAVETEN MALİKLERDEN BİRİNE AİT ÖZEL SÖZLEŞME YAPILMAK İSTENMESİ &nbsp; &nbsp;TAŞ. SATIŞ V.ARSA PAYI KARŞ İNŞ SÖZ&nbsp; &nbsp;MEVZUAT&nbsp; &nbsp;34 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;MAKALE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"ARSA-PAYI-KARSILIGI-TNB-MALI-DANISMANLIK-GORUSLERI-15\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"arsa-payi-karsiligi-tnb-mali-danismanlik-gorusleri-15.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?arsa-payi-karsiligi-tnb-mali-danismanlik-gorusleri-15.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?arsa-payi-karsiligi-tnb-mali-danismanlik-gorusleri-15.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?arsa-payi-karsiligi-tnb-mali-danismanlik-gorusleri-15.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?arsa-payi-karsiligi-tnb-mali-danismanlik-gorusleri-15.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Farsa-payi-karsiligi-tnb-mali-danismanlik-gorusleri-15.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>KAT KARŞ İNŞAAT SÖZ İLAVETEN MALİKLERDEN BİRİNE AİT ÖZEL SÖZLEŞME</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?arsa-payi-karsiligi-tnb-mali-danismanlik-gorusleri-15.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">KAT KARŞILIĞI İNŞAAT SÖZLEŞMESİNE İLAVETEN MALİKLERDEN BİRİNE AİT ÖZEL SÖZLEŞME YAPILMAK İSTENMESİ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"tasinmaz-satis-vaadi-arsa-payi-karsiligi-insaat-sozlesmesi.html\" class=\"topiclink\" title=\"TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ\">TAŞ. SATIŞ V.ARSA PAYI KARŞ İNŞ SÖZ</a>  &nbsp; <a href=\"arsa-payi-kars-ins-soz-mevzuat.html\" class=\"topiclink\" title=\"MEVZUAT - KAT KARŞILIĞI İNŞAAT SÖZLEŞMESİ\">MEVZUAT</a>  &nbsp; <a href=\"tasinmaz-satis-vaadi-arsa-payi-karsiligi-svs-on-odemeli-ksvs-hak-birlestirilmis-34-sayili-genelge.html#tainmazsatiivaadarsapayikariliinaatyapimiszlemeler\" class=\"topiclink\" title=\"TAŞINMAZ SATIŞ VAADİ, ARSA PAYI KARŞILIĞI İNŞAAT VE ÖN ÖDEMELİ KONUT SATIŞ VAADİ SÖZLEŞMELERİ HAK.BİRLEŞTİRİLMİŞ 34 SAYILI GENELGE\">34 SAYILI GENELGE</a>  &nbsp; <a href=\"arsa-payi-karsiligi-insaat-soz-genelge-genelyazilar.html\" class=\"topiclink\" title=\"TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ HAK.GENELGE VE GENEL YAZILAR\">GEN VE GENEL YAZILAR</a>  &nbsp; <a href=\"tasinmaz-satis-vaadi-arsa-payi-iys-haluk-necdet-tekin.html\" class=\"topiclink\" title=\"TAŞINMAZ SATIŞI VAADİ – ARSA PAYI KARŞILIĞI İNŞAAT YAPIM SÖZLEŞMELERİ - HALUK NECDET TEKİN (TNB HUKUK DANIŞMANI)\">MAKALE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi: 08.06.2017</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan:AYDIN KAHRAMAN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu: KAT KARŞILIĞI İNŞAAT SÖZLEŞMESİNE İLAVETEN MALİKLERDEN BİRİNE AİT ÖZEL SÖZLEŞME YAPILMAK İSTENMESİ</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İçerik:Mali Danışmanlık-139-10387 08.06.2017</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İLGİ: 11.05.2017 tarih ve 2017/5-83 sayılı yazınız.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yönetim Kurulunun 29.05.2017 günlü toplantısında görüşülen ilgi yazınız ekinde bir örneği bulunan arsa payı karşılığı inşaat sözleşmesine ek olarak kat maliklerinden biri ile yine ekte bulunan bir sözleşme veya taahhüt adı altında işlem yapılmasının talep edildiği, bu işlemin yapılıp yapılmayacağı, yapılması halinde kentsel dönüşüm kapsamında muafiyet uygulanıp uygulanmayacağı, diğer kat maliklerinin bu işlemin dışında tutuluyor olması yönünden, bu işlemin yapılmasına engel bir durum olup olmadığı hususlarında bilgi verilmesi istenilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bilindiği üzere; 6306 sayılı Afet Riski Altındaki Alanların Dönüştürülmesi Hakkında Kanunun 1 inci maddesinde, bu Kanun’un amacının; afet riski altındaki alanlar ile bu alanlar dışındaki riskli yapıların bulunduğu arsa ve arazilerde, fen ve sanat norm ve standartlarına uygun, sağlıklı ve güvenli yaşama çevrelerini teşkil etmek üzere iyileştirme, tasfiye ve yenilemelere dair usul ve esasların belirlenmesi olduğu, 3 üncü maddesinin 1 inci fıkrasında, riskli yapıların tespitinin, Bakanlıkça hazırlanacak yönetmelikte belirlenen usul ve esaslar çerçevesinde masrafları kendilerine ait olmak üzere, öncelikle yapı malikleri veya kanuni temsilcileri tarafından, Bakanlıkça lisanslandırılan kurum ve kuruluşlara yaptırılacağı ve sonucun Bakanlığa veya İdareye bildirileceği; 2 nci fıkrasında, riskli yapıların, tapu kütüğünün beyanlar hanesinde belirtilmek üzere, tespit tarihinden itibaren en geç on iş günü içinde Bakanlık veya İdare tarafından ilgili tapu müdürlüğüne bildirileceği, tapu kütüğüne işlenen belirtmeler hakkında, ilgili tapu müdürlüğünce ayni ve şahsi hak sahiplerine bilgi verileceği; 7 nci maddesinin 9 uncu fıkrasında, bu Kanun uyarınca yapılacak olan işlem, sözleşme, devir ve tesciller ile uygulamaların, noter harcı, tapu harcı, belediyelerce alınan harçlar, damga vergisi, veraset ve intikal vergisi, döner sermaye ücreti ve diğer ücretlerden; kullandırılan krediler sebebiyle lehe alınacak paraların ise banka ve sigorta muameleleri vergisinden müstesna olduğu hükme bağlanmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">6306 sayılı Kanunla, Kanun kapsamında yer alan hak sahibi maliklerle yapılacak işlemlere yönelik istisna öngörülmekte olup, hak sahiplerinin taraf olmadığı işlemler ve kağıtlara istisna uygulanmasının Kanun kapsamında değerlendirilmesi mümkün değildir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Birliğimizin 2013/1 ve eki Genelgede 6306 sayılı Kanun kapsamında damga vergisi ve harç istisnası uygulamasına ilişkin açıklamalar yapılmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yazınız ekinde bulunan, “Düzenleme Şeklinde Taşınmaz Satış Vaadi ve Arsa Payı Karşılığı İnşaat Sözleşmesi” başlıklı işlem örneğinin incelenmesinde;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Sözleşme konusu arsanın birden fazla hissedarı bulunduğu, taşınmaz üzerinde bulunan binanın yıkılarak arsa haline getirilmesinden sonra bu arsa üzerine yapılacak inşaatın %70’inin arsa sahiplerine, %30’unun müteahhide verilmesi şeklinde paylaşım olduğu, inşa edilecek binanın girişte bulunan bodrum katlı depolu dükkanın Sefer Özbasan’a ait olduğu, sözleşmenin yürürlükte olduğu sürece sözleşmenin taraflarının taşınmazda şüyuun idamesini karşılıklı olarak kabul ve taahhüt ettikleri, bu nedenle gerek arsa sahiplerinin birbirlerine karşı ve gerekse tarafların birbirlerine karşı izale-i şüyu davası açmayacakları kabul ve taahhüt ettikleri belirtilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ayrıca, sözleşme konusu arsa maliklerinin her birinin müteahhit firma ile bağımsız olarak ayrı ayrı sözleşme yaptığı noterliğinizle yapılan telefon görüşmesinde belirtilmiş olup daha önce yapılan “Düzenleme Şeklinde Taşınmaz Satış Vaadi ve Arsa Payı Karşılığı İnşaat Sözleşmesi” ve inceleme konusu ek sözleşmenin de taraflardan biri olan Sefer Özbasan ile yapıldığı görülmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Arsa payı satış vaadi ve kat karşılığı inşaat sözleşmesine konu arsanın üzerinde mevcut olan binanın girişinde bulunan depolu bodrum katlı dükkanın Sefer Özbasan’a ait olduğu, müteahhit şirketin Sefer Özbasan’a aylık kira bedeli olarak 2.500,00 TL her ay kira ödeyeceği taraflar arasında yapılan arsa payı karşılığı sözleşmenin 7 ve 13 üncü maddelerinden anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu sözleşmeye ek olarak yapılan sözleşmede Sefer Özbasan’a ödenecek kira bedeli 2.500,00 TL’nin kira başlangıç tarihinin kentsel dönüşüm işlemlerinin sonuçlandırılıp noter sözleşmesi yapıldıktan sonra, ruhsat alınıp bina tamamen boşaltıldıktan sonra başlayacağı, Sefer Özbasan’ın, Uran Gıda İnşaat Sanayi Ticaret Ltd. Şti.’ne 50.000 TL+KDV fatura toplamı, kombi takılması parası ödeyeceği, kentsel dönüşüm kira başvurusu ve alımının kat maliklerine ait olduğu, anlaşmadan cayma durumunda 90.000,00 TL cezai şart uygulanacağı belirtilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İnceleme konusu ek sözleşmede, asıl sözleşmeye ek olarak Sefer Özbasan’ın 50.000 TL kombi fatura bedelini ödemeyi taahhüt ettiği ve 90.000,00 TL cezai şart uygulaması getirildiği görülmektedir. Cezai şart sözleşmenin müeyyidesi mahiyetinde olduğundan dikkate alınmayacaktır. Ancak, 50.000,00 TL ödeme taahhüdünden nispi damga vergisi ve harç alınması icap etmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Diğer taraftan, yukarıda açıklanan 6306 sayılı Kanun ve bu kapsamda yayımlanan Birliğimiz Genelgeleri esasları çerçevesinde arsa malikleri tarafından, sözkonusu binanın riskli olduğu ve riskli yapı raporunun kesinleştiğine dair gerekli yazının getirilmesi suretiyle inceleme konusu sözleşmeye damga vergisi ve harç istisnası uygulanması gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yanısıra, diğer kat maliklerinin bu işlemin dışında tutuluyor olması yönünden işlemin yapılıp yapılmayacağı hususunda hukuki yönden yapılan inceleme sonucunda;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yapılması istenen ve inşaat sözleşmesi başlığı taşıyan mukavelenin, yukarıda bahsedilen sözleşmedeki bazı maddelerin (yapım süresi, ilgiliye verilecek kira bedeli ile ortak alanlar haricinde bazı bölümlerin arsa sahibi Sefer adına kayıt ettirilmesi gibi) tadilini,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ayrıca, arsa payı karşılığı inşaat mukavelesi gereğince zeminde dükkan ve üstünde dört daireli olarak yapılacak binanın tamamına; kombi takılması, kalorifer, doğalgaz pis ve temiz su tesisatlarının yapılması, panel radyatörlerin takılması ile bina giriş ve daire antre tavan kısımlarının alçıpan asma tavanlarının 50.000 TL karşılığında arsa sahibi Sefer Özbasan tarafından yapılması işi ile ilgili olarak “Ön Sözleşme” yapılmasını, kapsadığı görülmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Önceden imzalanan arsa payı karşılığı inşaat ve gayrimenkul satış sözleşmesinin tadili niteliğindeki birinci işlemin; Türk Medeni Kanununun (paylı mülkiyette 692’inci, elbirliğiyle mülkiyette ise 702’inci maddeleri) hükümleri uyarınca oybirliği ile karar verip hareket etmeleri, 1512 sayılı </span><a href=\"javascript:void(0);\" onclick=\"return hmshowPopup(event, popid_115299665, this);\" class=\"popuplink\">Noterlik Kanunu</a><span class=\"f_Arial12\">nun 81/2’inci maddesi uyarınca önceki işlemin yapıldığı şekilde yapılması gerekeceğinden, ek tadil sözleşmesinin ya tüm hissedarlar tarafından imzalanacak ya da sadece diğer hissedarların da ek tadil sözleşmesi ile bu sözleşmenin geçerli olacağına ilişkin bir şerh ve uyarı yazılmak suretiyle, sadece bir ya da birkaç hissedar tarafından da imzalanmak suretiyle düzenlenebileceği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ön inşaat sözleşmesinin ise </span><a href=\"javascript:void(0);\" onclick=\"return hmshowPopup(event, popid_620685911, this);\" class=\"popuplink\">Türk Borçlar Kanununun 29</a><span class=\"f_Arial12\"> ve 470 ve devamı maddeleri gereğince ya ayrı bir sözleşme olarak müteahhit ile arsa sahiplerinden Sefer Özbasan arasında imzalanması, ya da aynı sözleşme içinde yer alacak ise bu şekilde ayrıca değerlendirilmesi gerektiği, görüşüne varılmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinize sunarım.Saygılarımla,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ayhan TOSUN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Genel Sekreter</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ş.KILIÇ</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">A.KAHRAMAN</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"arsa-payi-karsiligi-tnb-mali-danismanlik-gorusleri-15.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:17:34.944676"
}