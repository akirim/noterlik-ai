{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\arsa-payi-karsiligi-tnb-mali-danismanlik-gorusleri-5.html",
    "title": "KAT KARŞILIĞI İNŞ SÖZLEŞMELERİNDE MUHTELİF CEZAİ ŞART",
    "description": "Kat karşılığı veya hasılat paylaşımı inşaat, alt müteahhitlik ile danışmanlık veya yapı denetim sözleşmelerinde damga vergisi nispetinin sıfır \"0\" olarak tespiti hakkındaki...",
    "keywords": [
      "KAT KARŞILIĞI İNŞ SÖZLEŞMELERİNDE MUHTELİF CEZAİ ŞART BULUNMASI HALİNDE MATRAH"
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ KAT KARŞILIĞI İNŞ SÖZLEŞMELERİNDE MUHTELİF CEZAİ ŞART Email Gönder KAT KARŞILIĞI İNŞ SÖZLEŞMELERİNDE MUHTELİF CEZAİ ŞART << Fihrist-Ana sayfa >> KAT KARŞILIĞI İNŞ SÖZLEŞMELERİNDE MUHTELİF CEZAİ ŞART BULUNMASI HALİNDE MATRAH TAŞ. SATIŞ V.ARSA PAYI KARŞ İNŞ SÖZ    MEVZUAT    34 SAYILI GENELGE    GEN VE GENEL YAZILAR    MAKALE Kat karşılığı veya hasılat paylaşımı inşaat, alt müteahhitlik ile danışmanlık veya yapı denetim sözleşmelerinde damga vergisi nispetinin sıfır \"0\" olarak tespiti hakkındaki 2017/5 sayılı genelge ile birlikte değerlendirilmelidir. Mali Danışmanlık-71-6924 11.04.2016 İLGİ: 29.03.2016 tarih ve 2016/46 sayılı yazınız. İlgi yazınızda, yazınız ekinde bir örneği bulunan “Düzenleme Şeklinde Taşınmaz Satış Vaadi ve Arsa Payı Karşılığı İnşaat Sözleşmesi”nin cezai şart hükümlerinin tespitinin mümkün olup olmadığı, harç ve damga vergisi hesabına dahil edilip edilmeyeceği hususlarında tereddüt hasıl olduğu belirtilerek bu konuda bilgi verilmesi istenilmektedir. Bilindiği üzere, Birliğimizin kat karşılığı inşaat ve satış vaadi sözleşmelerinde değer uygulaması konusundaki 2007/6 sayılı Genelgesinde gayrimenkul satış vaadi ve kat karşılığı inşaat sözleşmelerinde inşaata tahsis olunan arsanın işlem tarihindeki emlak vergisi beyan değerinin ilgili belediyeden alınacak bir yazı ile belgelendirilmesi suretiyle işleme yazılması, ilgililer tarafından daha yüksek bir değer beyan dilmesi halinde ise bu değerin işleme yazılarak nispi harç ve damga vergisinin uygulanması gerektiği bildirilmiştir. 488 sayılı Damga Vergisi Kanununun 6 ncı maddesinin ikinci fıkrasında bir kağıtta toplanan akit ve işlemler birbirine bağlı ve bir asıldan doğma oldukları takdirde damga vergisinin en yüksek vergi alınmasını gerektiren akit veya işlem üzerinden alınacağı hüküm altına alınmıştır. 492 sayılı Harçlar Kanununun 46 ncı maddesinde ise, “Birbiriyle ilgili işler bir arada bulunursa en yüksek harç alınmasını gerektiren iş üzerinden bir harç alınır.” hükmüne yer verilmiştir. İlgi yazınızda, işlem örneği gönderilmemiş olup tereddüt konusu cezai şartların izah edildiği ve bu cezai şartların aşağıdaki şekilde açıklanarak görüş talep edildiği görülmektedir. “1- inşaatın iş bu sözleşmede öngörülen süre ve fazla 2 aylık ek süre uzatım halleri de dahil öngörülen nihai süre içerisinde bitirilmemesi ve iskan işlemlerinin tamamlanarak arsa sahibine teslim edilmemesi halinde müteahhit arsa sahiplerine gecikme cezası olarak arsa sahiplerine ait her bağımsız bölüm için rayiç bedelle kira bedelini geciken her ay için ödemeyi kabul eder. Rayiç kira bedeli 500,000TL den aşağı olamaz. Bu gecikme cezası cezai şart mahiyetinde olup iki taraf tarafından kabul edilmiştir. - Arsa maliklerine 40 adet bağımsız bölüm isabet etmektedir. Gecikme süresi belli olmamakla birlikte kira bedeli belli olduğundan 500x40 şeklinde cezai şart belirlemek gerekli midir? 2- Müteahhit iş bu sözleşmeye konu dairelerin tümünün iskanı alınarak arsa sahibine teslim etmediği takdirde kendisine düşecek bağımsız bölümleri talep edemez. Kiraya veremez. Harici olarak satamaz. Tasarrufta bulunamaz. Aksi takdirde tasarrufta bulunduğu her bağımsız bölüm için 50.000,00 TL (Elli bin Türk Lirası) cezai şart ödemeyi kabul ve taahhüt eder. (Yapılacak sözleşme uyarınca müteahhide 58 adet bağımsız bölüm düşmektedir.) - Müteahhidin tasarrufta bulunup bulunmayacağı belli olmamakla birlikte 58x50.000 şeklinde cezai şart belirlemek gerekli midir? 3- Belediyeden inşaat ruhsatı alındıktan sonra en fazla 2 ay içinde müteahhit bilfiil inşaata başlamak ile yükümlüdür. Geciken her ay için müteahhit firma, arsa sahibine orta büyüklükte bir daireyi kendi hissesinden tazminat olarak arsa sahibine teslim etmeyi kabul etmektedir. (Dairelerin m2 leri bellidir.) 4- Mimar A .......... inşaatın şantiye şefi ve kontrol mühendisi olarak görevlendirilecektir. A ...... lüzumlu görürse kendisine bir yardımcı eleman temin edilecektir. - Böyle bir şartın varlığında görevlendirilecek mimarın inşaat süresince alacağı ücret de belirtilip hesaba dahil edilmeli midir?” denilerek, belirtilen konularda görüş talep edilmektedir. Yukarıda açıklanan Genelge ve Kanun maddeleri uyarınca sözkonusu sözleşmenin cezai şartlarla ilgili maddelerinin değerlendirilmesi sonucunda; 1- Yazının birinci bölümündeki arsa sahiplerine 40 adet bağımsız bölüm verilecek olması hesabı ile inşaatın zamanında bitirilememesi halinde her bir bağımsız bölüme gecikilen her ay için 500,00 TL kira ödenmesi öngörülmüş olup bu ödemenin ne kadar süre ödeneceği hususunda bir düzenleme mevcut değildir, gecikilen sürenin ne olacağı şimdiden bilinemediğinden bir aylık gecikme bedeli olarak 500,00x40 şeklinde hesap yapılması gerekmektedir. 2- Yazının ikinci bölümündeki müteahhidin bu sözleşmeye konu olan inşaatın iskanını almadan önce kendisine düşecek bağımsız bölümlerin kaçını satacağı, kaçını kiraya vereceği ya da tasarrufta bulunacağı bugünden bilinemeyeceğinden bu cezai şart tutarının toplamının hesabının yapılması da mümkün değildir. Ancak, sadece bir bağımsız bölüm için varsayılarak sadece 50.000,-TL tutarındaki cezanın dikkate alınması sözkonusu olabilir. 3- Yazının üçüncü bölümünde öngörülen sürede inşaata başlanmaması halinde geçirilen her ay için, müteahhit firmanın kendi hissesinden orta büyüklükteki bir daireyi tazminat olarak arsa sahibine vermeyi kabul etmesi de toplam cezai şart tutarının hesabına imkan verecek mahiyette değildir. Zira müteahhidin kaç ay gecikeceğini söyleyebilmek imkan dahilinde değildir. Bu bakımdan bu madde itibariyle sadece bir dairenin değerinin dikkate alınması gereği doğar ki, böyle bir tespitten hareketle müfettişlerin inşaatın toplam değeri üzerinden inceleme yapmasına yol açabilir. Bu nedenle de bu cezai şartın başka bir partiye bağlanması uygun olacaktır. 4- Sözkonusu sözleşmede yer alan çalıştırılacak teknik personele dair maddenin dikkate alınmaması gerekir. Bu maddede mimar A’ nın ücreti belirtilse dahi sözkonusu sözleşmenin bedeli içinde yer alacağından, bu değerin dikkate alınmaması gerekmektedir. Diğer taraftan, anılan işlemde sözleşmenin taraflarından olan müteahhit firma ve arsa sahibinin ödeyeceği birden fazla cezai şart mevcutsa, her iki tarafın ödeyeceği cezai şartlar ayrı ayrı toplanıp tespit edilmesi, hangi tarafın ödeyeceği cezai şart daha fazla ise bu tutarın sözleşme bedeli ile kıyaslanması ve hangi tutar üzerinden daha fazla damga vergisi alınması gerekiyor ise o tutar üzerinden damga vergisi alınması gerekir. Yanısıra, 492 sayılı Harçlar Kanununun 38 inci maddesi hükmü gereğince cezai şart asıl sözleşme bedelinden yüksek olsa bile başlı başına bir akte konu olmadığından, cezai şarttan harç alınmaması, harcın sözleşme bedelinden tahsil edilmesi gerekmektedir. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinize sunarım. Saygılarımla, Ayhan TOSUN Genel Sekreter Ş.KILIÇ A.KAHRAMAN Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "KAT KARŞILIĞI İNŞ SÖZLEŞMELERİNDE MUHTELİF CEZAİ ŞART BULUNMASI HALİNDE MATRAH",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Farsa-payi-karsiligi-tnb-mali-danismanlik-gorusleri-5.html",
        "title": "",
        "target": "",
        "type": "internal"
      },
      {
        "text": "KAT KARŞILIĞI İNŞ SÖZLEŞMELERİNDE MUHTELİF CEZAİ ŞART",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?arsa-payi-karsiligi-tnb-mali-danismanlik-gorusleri-5.html",
        "title": "",
        "target": "_top",
        "type": "internal"
      },
      {
        "text": "TAŞ. SATIŞ V.ARSA PAYI KARŞ İNŞ SÖZ",
        "href": "tasinmaz-satis-vaadi-arsa-payi-karsiligi-insaat-sozlesmesi.html",
        "title": "TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ",
        "target": "",
        "type": "internal"
      },
      {
        "text": "MEVZUAT",
        "href": "arsa-payi-kars-ins-soz-mevzuat.html",
        "title": "MEVZUAT - KAT KARŞILIĞI İNŞAAT SÖZLEŞMESİ",
        "target": "",
        "type": "internal"
      },
      {
        "text": "34 SAYILI GENELGE",
        "href": "tasinmaz-satis-vaadi-arsa-payi-karsiligi-svs-on-odemeli-ksvs-hak-birlestirilmis-34-sayili-genelge.html#tainmazsatiivaadarsapayikariliinaatyapimiszlemeler",
        "title": "TAŞINMAZ SATIŞ VAADİ, ARSA PAYI KARŞILIĞI İNŞAAT VE ÖN ÖDEMELİ KONUT SATIŞ VAADİ SÖZLEŞMELERİ HAK.BİRLEŞTİRİLMİŞ 34 SAYILI GENELGE",
        "target": "",
        "type": "internal"
      },
      {
        "text": "GEN VE GENEL YAZILAR",
        "href": "arsa-payi-karsiligi-insaat-soz-genelge-genelyazilar.html",
        "title": "TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ HAK.GENELGE VE GENEL YAZILAR",
        "target": "",
        "type": "internal"
      },
      {
        "text": "MAKALE",
        "href": "tasinmaz-satis-vaadi-arsa-payi-iys-haluk-necdet-tekin.html",
        "title": "TAŞINMAZ SATIŞI VAADİ – ARSA PAYI KARŞILIĞI İNŞAAT YAPIM SÖZLEŞMELERİ - HALUK NECDET TEKİN (TNB HUKUK DANIŞMANI)",
        "target": "",
        "type": "internal"
      },
      {
        "text": "2017/5 sayılı genelge",
        "href": "2017-5-sayili-genelge.html",
        "title": "",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "KAT KARŞILIĞI İNŞ SÖZLEŞMELERİNDE MUHTELİF CEZAİ ŞART"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>KAT KARŞILIĞI İNŞ SÖZLEŞMELERİNDE MUHTELİF CEZAİ ŞART</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"KAT KARŞILIĞI İNŞ SÖZLEŞMELERİNDE MUHTELİF CEZAİ ŞART BULUNMASI HALİNDE MATRAH\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Kat karşılığı veya hasılat paylaşımı inşaat, alt müteahhitlik ile danışmanlık veya yapı denetim sözleşmelerinde damga vergisi nispetinin sıfır &quot;0&quot; olarak tespiti hakkındaki...\" />\n\n   <link rel=\"canonical\" content=\"noterlikrehberi.net/rehber/index.html?arsa-payi-karsiligi-tnb-mali-danismanlik-gorusleri-5.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"arsa-payi-karsiligi-tnb-mali-danismanlik-gorusleri-5.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"KAT KARŞILIĞI İNŞ SÖZLEŞMELERİNDE MUHTELİF CEZAİ ŞART BULUNMASI HALİNDE MATRAH\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"KAT KARŞILIĞI İNŞ SÖZLEŞMELERİNDE MUHTELİF CEZAİ ŞART\",\n\n   mailsubject: \"Tavsiye: Noterlik Rehberi - KAT KARŞILIĞI İNŞ SÖZLEŞMELERİNDE MUHTELİF CEZAİ ŞART BULUNMASI HALİNDE MATRAH &nbsp; &nbsp;TAŞ. SATIŞ V.ARSA PAYI KARŞ İNŞ SÖZ&nbsp; &nbsp;MEVZUAT&nbsp; &nbsp;34 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;MAKALE\",\n\n   sharesubject: \"Noterlik Rehberi - KAT KARŞILIĞI İNŞ SÖZLEŞMELERİNDE MUHTELİF CEZAİ ŞART BULUNMASI HALİNDE MATRAH &nbsp; &nbsp;TAŞ. SATIŞ V.ARSA PAYI KARŞ İNŞ SÖZ&nbsp; &nbsp;MEVZUAT&nbsp; &nbsp;34 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;MAKALE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"ARSA-PAYI-KARSILIGI-TNB-MALI-DANISMANLIK-GORUSLERI-5\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"arsa-payi-karsiligi-tnb-mali-danismanlik-gorusleri-5.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?arsa-payi-karsiligi-tnb-mali-danismanlik-gorusleri-5.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?arsa-payi-karsiligi-tnb-mali-danismanlik-gorusleri-5.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?arsa-payi-karsiligi-tnb-mali-danismanlik-gorusleri-5.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?arsa-payi-karsiligi-tnb-mali-danismanlik-gorusleri-5.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Farsa-payi-karsiligi-tnb-mali-danismanlik-gorusleri-5.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>KAT KARŞILIĞI İNŞ SÖZLEŞMELERİNDE MUHTELİF CEZAİ ŞART</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?arsa-payi-karsiligi-tnb-mali-danismanlik-gorusleri-5.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">KAT KARŞILIĞI İNŞ SÖZLEŞMELERİNDE MUHTELİF CEZAİ ŞART BULUNMASI HALİNDE MATRAH</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"tasinmaz-satis-vaadi-arsa-payi-karsiligi-insaat-sozlesmesi.html\" class=\"topiclink\" title=\"TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ\">TAŞ. SATIŞ V.ARSA PAYI KARŞ İNŞ SÖZ</a>  &nbsp; <a href=\"arsa-payi-kars-ins-soz-mevzuat.html\" class=\"topiclink\" title=\"MEVZUAT - KAT KARŞILIĞI İNŞAAT SÖZLEŞMESİ\">MEVZUAT</a>  &nbsp; <a href=\"tasinmaz-satis-vaadi-arsa-payi-karsiligi-svs-on-odemeli-ksvs-hak-birlestirilmis-34-sayili-genelge.html#tainmazsatiivaadarsapayikariliinaatyapimiszlemeler\" class=\"topiclink\" title=\"TAŞINMAZ SATIŞ VAADİ, ARSA PAYI KARŞILIĞI İNŞAAT VE ÖN ÖDEMELİ KONUT SATIŞ VAADİ SÖZLEŞMELERİ HAK.BİRLEŞTİRİLMİŞ 34 SAYILI GENELGE\">34 SAYILI GENELGE</a>  &nbsp; <a href=\"arsa-payi-karsiligi-insaat-soz-genelge-genelyazilar.html\" class=\"topiclink\" title=\"TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ HAK.GENELGE VE GENEL YAZILAR\">GEN VE GENEL YAZILAR</a>  &nbsp; <a href=\"tasinmaz-satis-vaadi-arsa-payi-iys-haluk-necdet-tekin.html\" class=\"topiclink\" title=\"TAŞINMAZ SATIŞI VAADİ – ARSA PAYI KARŞILIĞI İNŞAAT YAPIM SÖZLEŞMELERİ - HALUK NECDET TEKİN (TNB HUKUK DANIŞMANI)\">MAKALE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Kat karşılığı veya hasılat paylaşımı inşaat, alt müteahhitlik ile danışmanlık veya yapı denetim sözleşmelerinde damga vergisi nispetinin sıfır &quot;0&quot; olarak tespiti hakkındaki <a href=\"2017-5-sayili-genelge.html\" class=\"topiclink\">2017/5 sayılı genelge</a> ile birlikte değerlendirilmelidir.</span></p>\n\n<hr style=\"height:1px; color:#000000; border-width:0; background-color:#000000;\" /><p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Mali Danışmanlık-71-6924</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">11.04.2016 </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;İLGİ: 29.03.2016 tarih ve 2016/46 sayılı yazınız.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;İlgi yazınızda, yazınız ekinde bir örneği bulunan “Düzenleme Şeklinde Taşınmaz Satış Vaadi ve Arsa Payı Karşılığı İnşaat Sözleşmesi”nin cezai şart hükümlerinin tespitinin mümkün olup olmadığı, harç ve damga vergisi hesabına dahil edilip edilmeyeceği hususlarında tereddüt hasıl olduğu belirtilerek bu konuda bilgi verilmesi istenilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Bilindiği üzere, Birliğimizin kat karşılığı inşaat ve satış vaadi sözleşmelerinde değer uygulaması konusundaki 2007/6 sayılı Genelgesinde gayrimenkul satış vaadi ve kat karşılığı inşaat sözleşmelerinde inşaata tahsis olunan arsanın işlem tarihindeki emlak vergisi beyan değerinin ilgili belediyeden alınacak bir yazı ile belgelendirilmesi suretiyle işleme yazılması, ilgililer tarafından daha yüksek bir değer beyan dilmesi halinde ise bu değerin işleme yazılarak nispi harç ve damga vergisinin uygulanması gerektiği bildirilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;488 sayılı Damga Vergisi Kanununun 6 ncı maddesinin ikinci fıkrasında bir kağıtta toplanan akit ve işlemler birbirine bağlı ve bir asıldan doğma oldukları takdirde damga vergisinin en yüksek vergi alınmasını gerektiren akit veya işlem üzerinden alınacağı hüküm altına alınmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;492 sayılı Harçlar Kanununun 46 ncı maddesinde ise, “Birbiriyle ilgili işler bir arada bulunursa en yüksek harç alınmasını gerektiren iş üzerinden bir harç alınır.” hükmüne yer verilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;İlgi yazınızda, işlem örneği gönderilmemiş olup tereddüt konusu cezai şartların izah edildiği ve bu cezai şartların aşağıdaki şekilde açıklanarak görüş talep edildiği görülmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;“1- inşaatın iş bu sözleşmede öngörülen süre ve fazla 2 aylık ek süre uzatım halleri de dahil öngörülen nihai süre içerisinde bitirilmemesi ve iskan işlemlerinin tamamlanarak arsa sahibine teslim edilmemesi halinde müteahhit arsa sahiplerine gecikme cezası olarak arsa sahiplerine ait her bağımsız bölüm için rayiç bedelle kira bedelini geciken her ay için ödemeyi kabul eder. Rayiç kira bedeli 500,000TL den aşağı olamaz. Bu gecikme cezası cezai şart mahiyetinde olup iki taraf tarafından kabul edilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;- Arsa maliklerine 40 adet bağımsız bölüm isabet etmektedir. Gecikme süresi belli olmamakla birlikte kira bedeli belli olduğundan 500x40 şeklinde cezai şart belirlemek gerekli midir?</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;2- Müteahhit iş bu sözleşmeye konu dairelerin tümünün iskanı alınarak arsa sahibine teslim etmediği takdirde kendisine düşecek bağımsız bölümleri talep edemez. Kiraya veremez. Harici olarak satamaz. Tasarrufta bulunamaz. Aksi takdirde tasarrufta bulunduğu her bağımsız bölüm için 50.000,00 TL (Elli bin Türk Lirası) cezai şart ödemeyi kabul ve taahhüt eder. (Yapılacak sözleşme uyarınca müteahhide 58 adet bağımsız bölüm düşmektedir.)</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;- Müteahhidin tasarrufta bulunup bulunmayacağı belli olmamakla birlikte 58x50.000 şeklinde cezai şart belirlemek gerekli midir?</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;3- Belediyeden inşaat ruhsatı alındıktan sonra en fazla 2 ay içinde müteahhit bilfiil inşaata başlamak ile yükümlüdür. Geciken her ay için müteahhit firma, arsa sahibine orta büyüklükte bir daireyi kendi hissesinden tazminat olarak arsa sahibine teslim etmeyi kabul etmektedir. (Dairelerin m2 leri bellidir.)</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;4- Mimar A .......... inşaatın şantiye şefi ve kontrol mühendisi olarak görevlendirilecektir. A ...... lüzumlu görürse kendisine bir yardımcı eleman temin edilecektir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;- Böyle bir şartın varlığında görevlendirilecek mimarın inşaat süresince alacağı ücret de belirtilip hesaba dahil edilmeli midir?”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">denilerek, belirtilen konularda görüş talep edilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yukarıda açıklanan Genelge ve Kanun maddeleri uyarınca sözkonusu sözleşmenin cezai şartlarla ilgili maddelerinin değerlendirilmesi sonucunda;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1- Yazının birinci bölümündeki arsa sahiplerine 40 adet bağımsız bölüm verilecek olması hesabı ile inşaatın zamanında bitirilememesi halinde her bir bağımsız bölüme gecikilen her ay için 500,00 TL kira ödenmesi öngörülmüş olup bu ödemenin ne kadar süre ödeneceği hususunda bir düzenleme mevcut değildir, gecikilen sürenin ne olacağı şimdiden bilinemediğinden bir aylık gecikme bedeli olarak 500,00x40 şeklinde hesap yapılması gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2- Yazının ikinci bölümündeki müteahhidin bu sözleşmeye konu olan inşaatın iskanını almadan önce kendisine düşecek bağımsız bölümlerin kaçını satacağı, kaçını kiraya vereceği ya da tasarrufta bulunacağı bugünden bilinemeyeceğinden bu cezai şart tutarının toplamının hesabının yapılması da mümkün değildir. Ancak, sadece bir bağımsız bölüm için varsayılarak sadece 50.000,-TL tutarındaki cezanın dikkate alınması sözkonusu olabilir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">3- Yazının üçüncü bölümünde öngörülen sürede inşaata başlanmaması halinde geçirilen her ay için, müteahhit firmanın kendi hissesinden orta büyüklükteki bir daireyi tazminat olarak arsa sahibine vermeyi kabul etmesi de toplam cezai şart tutarının hesabına imkan verecek mahiyette değildir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Zira müteahhidin kaç ay gecikeceğini söyleyebilmek imkan dahilinde değildir. Bu bakımdan bu madde itibariyle sadece bir dairenin değerinin dikkate alınması gereği doğar ki, böyle bir tespitten hareketle müfettişlerin inşaatın toplam değeri üzerinden inceleme yapmasına yol açabilir. Bu nedenle de bu cezai şartın başka bir partiye bağlanması uygun olacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">4- Sözkonusu sözleşmede yer alan çalıştırılacak teknik personele dair maddenin dikkate alınmaması gerekir. Bu maddede mimar A’ nın ücreti belirtilse dahi sözkonusu sözleşmenin bedeli içinde yer alacağından, bu değerin dikkate alınmaması gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Diğer taraftan, anılan işlemde sözleşmenin taraflarından olan müteahhit firma ve arsa sahibinin ödeyeceği birden fazla cezai şart mevcutsa, her iki tarafın ödeyeceği cezai şartlar ayrı ayrı toplanıp tespit edilmesi, hangi tarafın ödeyeceği cezai şart daha fazla ise bu tutarın sözleşme bedeli ile kıyaslanması ve hangi tutar üzerinden daha fazla damga vergisi alınması gerekiyor ise o tutar üzerinden damga vergisi alınması gerekir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yanısıra, 492 sayılı Harçlar Kanununun 38 inci maddesi hükmü gereğince cezai şart asıl sözleşme bedelinden yüksek olsa bile başlı başına bir akte konu olmadığından, cezai şarttan harç alınmaması, harcın sözleşme bedelinden tahsil edilmesi gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bilgilerinize sunarım. Saygılarımla,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ayhan TOSUN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Genel Sekreter</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ş.KILIÇ </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">A.KAHRAMAN</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"arsa-payi-karsiligi-tnb-mali-danismanlik-gorusleri-5.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:17:35.484862"
}