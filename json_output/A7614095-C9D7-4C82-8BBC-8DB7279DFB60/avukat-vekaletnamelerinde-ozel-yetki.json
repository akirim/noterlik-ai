{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\avukat-vekaletnamelerinde-ozel-yetki.html",
    "title": "AVUKAT VEKALETNAMELERİNDE ÖZEL YETKİ",
    "description": "Yayın Tarihi:05.02.2021 Yayınlayan:HÜLYA YILMAZ Konu:Avukat vekaletnamelerinde özel yetki İçerik:Hukuki Danışmanlık – 28.01.2021   Sayın ...... Noteri   İlgi :    06.10.20",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ AVUKAT VEKALETNAMELERİNDE ÖZEL YETKİ Email Gönder AVUKAT VEKALETNAMELERİNDE ÖZEL YETKİ << Fihrist-Ana sayfa >> AVUKAT VEKALETNAMELERİNDE ÖZEL YETKİ VEKALETNAMELER    13 SAYILI GENELGE    14 SAYILI GENELGE    MEVZUAT Yayın Tarihi:05.02.2021 Yayınlayan:HÜLYA YILMAZ Konu:Avukat vekaletnamelerinde özel yetki İçerik:Hukuki Danışmanlık – 28.01.2021 Sayın ...... Noteri İlgi :    06.10.2020 gün ve 2020/213 sayılı yazınız. İlgi yazınız Yönetim Kurulunun 18.01.2021 tarihli toplantısında görüşülmüştür. Türk Borçlar Kanununun 504 üncü maddesinde; Vekâletin kapsamı, sözleşmede açıkça gösterilmemişse, görülecek işin niteliğine göre belirlenir. Vekâlet, özellikle vekilin üstlendiği işin görülmesi için gerekli hukuki işlemlerin yapılması yetkisini de kapsar. Vekil, özel olarak yetkili kılınmadıkça dava açamaz, sulh olamaz, hakeme başvuramaz, iflas, iflasın ertelenmesi ve konkordato talep edemez, kambiyo taahhüdünde bulunamaz, bağışlama yapamaz, kefil olamaz, taşınmazı devredemez ve bir hak ile sınırlandıramaz. Hukuk Muhakemeleri Kanununun; 73 üncü maddesinde; Davaya vekâlet, kanunda özel yetki verilmesini gerektiren hususlar saklı kalmak üzere, hüküm kesinleşinceye kadar, vekilin davanın takibi için gereken bütün işlemleri yapmasına, hükmün yerine getirilmesine, yargılama giderlerinin tahsili ile buna ilişkin makbuz vermesine ve bu işlemlerin tamamının kendisine karşı da yapılabilmesine ilişkin yetkiyi kapsar. 74 üncü maddesinde; Açıkça yetki verilmemiş ise vekil; sulh olamaz, hâkimi reddedemez, davanın tamamını ıslah edemez, yemin teklif edemez, yemini kabul, iade veya reddedemez, başkasını tevkil edemez, haczi kaldıramaz, müvekkilinin iflasını isteyemez, tahkim ve hakem sözleşmesi yapamaz, konkordato veya sermaye şirketleri ve kooperatiflerin uzlaşma yoluyla yeniden yapılandırılması teklifinde bulunamaz ve bunlara muvafakat veremez, alternatif uyuşmazlık çözüm yollarına başvuramaz, davadan veya kanun yollarından feragat edemez, karşı tarafı ibra ve davasını kabul edemez, yargılamanın iadesi yoluna gidemez, hâkimlerin fiilleri sebebiyle Devlet aleyhine tazminat davası açamaz, hangileri hakkında yetki verildiği açıklanmadıkça kişiye sıkı sıkıya bağlı haklarla ilgili davaları açamaz ve takip edemez, düzenlemeleri yer almaktadır. Borçlar Kanunu ve Hukuk Muhakemeleri Kanununda belirtilen özel yetki hallerinin sınırlı sayma olup olmadığı konusunda farklı görüşler bulunmaktadır. Doktrinde bir kısım yazarlara göre, özel vekâletname aranmasını belirten bu kanun hükümleri sınırlı nitelikte olup; ancak bu sayılanlara çok yakın benzerliği olan bazı işlemlerde özel yetki aranabilecektir(ZEVKLİLER, Aydın / HAVUTÇU, Ayşe; Borçlar Hukuku Özel Borç İlişkileri, Ankara, Seçkin Yayınevi, 9. Baskı, s. 342; TANDOĞAN, Haluk; Borçlar Hukuku Özel Borç İlişkileri İstisna (Eser) ve Vekâlet Sözleşmeleri, Vekâletsiz İş Görme, Cilt 2, Ankara, Banka ve Ticaret Hukuku Araştırma Enstitüsü, 1977,s. 188.). Bu görüşe göre; özel düzenlemelerde özel yetki aranması, hem müvekkili korumayı amaçlamakta hem hukuki ilişki içinde olan üçüncü kişileri etkilemekte olduğundan, özel vekâletname aranmasını belirten bu kanun hükümleri örnek gösterme olarak değil; sınırlı olarak kabul edilmelidir. Zira, aksinin kabul edilmesi durumunda, üçüncü kişiler herhangi bir işlemin mahkeme tarafından müvekkil için önemli görülmesi ve özel yetki bulunmadığı için işlemin geçerli sayılmaması riski ile karşılaşabilirler. Yargıtay da farklı dönemlerde vermiş olduğu birçok kararında ilgi yazı ekinde sunulan kararlarda olduğu gibi özel yetki gerektiren hallerin benzetme yolu ile genişletilemeyeceğine hükmetmiştir. Bir kısım yazarlara göre ise, bu hükümlerle getirilen özel vekâlet halleri örnek niteliğindedir (TANRIVER, Süha, Noterlik Açısından Vekâlet, Adalet Yayınevi, Ankara 2001,s. 40 vd.; KURU, Baki, İstinaf Sistemine Göre Yazılmış Medeni Usul Hukuku, Legal Yayınevi, İstanbul 2016, s. 183 vd.). Zira, bu saymanın sınırlayıcı olduğunun kabul edilmesi halinde somut olayın özelliklerine göre müvekkil açısından son derece önem taşıyan fakat açıkça hukuki düzenlemelerde özel yetki verilmesi gereğine işaret edilmemiş bazı işlemler kapsam dışı kalacak, yani özel yetkiye gerek olmadan yerine getirilebilecektir. Vekâletnamede özel yetki aranması sadece müvekkili değil, üçüncü kişileri de korumaya yönelik bir husustur. Ayrıca, sınırlı saymanın hakim olduğu hukuki düzenlemelerde belli işlemlerin unutulmuş olması riski de mevcuttur. Yargıtay 2. Hukuk Dairesi 22.2.2005 gün ve E. 2004/15954 K. 2005/2593 sayılı kararında da; “Vekâlet sözleşmesinin kapsamı sözleşmedeki açıklamalara veya vekil edenin talimatına göre belirlenir. Hukuk Usulü Muhakemeleri Yasasının 62. maddesi; davaya vekâletin kanunda özel yetki verilmesini gerektiren hususlar saklı kalmak üzere hüküm kesinleşinceye kadar davanın takibi için gereken bütün işlemlerin yapılmasını, hükmün yerine getirilmesini, yargılama giderlerinin tahsil edilmesini, buna ilişkin makbuz verilmesini ve bu işlemlerin tamamlanmasını kapsayacağını hükme bağlamıştır. Ancak işin mahiyeti özel bir temsil yetkisini gerektiriyorsa, işlemin yapılması bu nitelikteki vekâletnamenin varlığını zorunlu kılmaktadır. ( BK.m.388/3 ) Borçlar Yasasının 388 ve Hukuk usulü Muhakemeleri Yasasının 63. maddesindeki haller sınırlayıcı değildir.” diyerek Kanunda yapılan saymanın sınırlı olmadığını kabul etmektedir. Doktrinde bu görüşü savunanlardan Tanrıver’e göre, özel yetki verilmesine gerek olup olmadığı hususu, somut olayın özellikleri, müvekkilin menfaati, vekilin özen ve sadakat borcu, vekil ile müvekkil arasındaki güven ilişkisi dikkate alınarak saptanmalıdır. Herhangi bir işin niteliği vekile bu konuda özel yetki verilmesini gerektiriyorsa, vekil açısından o işlemi yapabilmesi için özel yetki aranmalıdır. Burada, somut olayın özellikleri ile müvekkilin ve üçüncü kişilerin menfaatleri göz önüne alınarak özel yetki gerekip gerekmediği hususunda bir karara varılmalıdır(TANRIVER, Süha, Noterlik Açısından Vekâlet, Adalet Yayınevi, Ankara 2001,s. 40 vd.). Vekâletname ile vekil tayin edilmiş avukatlar tarafından özel yetki gerektiren hususlara ilişkin olarak noterlik işlemi yaptırmak üzere noterlere yapılan başvuruların, talebe konu işlemi yapmaya yetkileri bulunmadığı gerekçesiyle noter tarafından geri çevrilmesi nedeniyle yaşanılan sorunlara işaret edilerek, noterlerin vekâletnamede yer verilen yetkiler ile yapılan işlemler yönünden yaptığı inceleme ve uygulamanın ne yönde olması gerektiği hususunda uygulamaya esas görüşü sorulan Adalet Bakanlığı Hukuk İşleri Genel Müdürlüğü 10.07.2019 gün ve 17829 sayılı cevabi yazılarında; vekâleten işlem yaptırmak üzere noterliğe başvuru yapan avukatın söz konusu işlemi yapmaya yetkili olup olmadığı hususunun ilgili noter tarafından 1512 sayılı Kanunun 79 uncu maddesinin birinci fıkrası kapsamında, özel yetki gerektiren hallerin 6098 ve 6100 sayılı Kanunun mezkûr maddeleriyle sınırlı bulunmadığı da gözönüne alınmak suretiyle değerlendirilmesi gerektiği, talebe konu işlemi yapmaya yetkili olduğu hususunda belge gösterme yükümlülüğü altında bulunan avukatın bu yükümlülüğü yerine getirmemesi halinde noterlik işlemine ilişkin talebinin kabul edilmesinin mümkün bulunmadığının düşünüldüğünü bildirmiştir. Yukarıda yer alan açıklamalar hep birlikte değerlendirildiğinde; Borçlar Kanunu ve Hukuk Muhakemeleri Kanununda sayılan özel yetki hallerinin sınırlı olarak sayılmadığı, yapılacak işin niteliğine ve tarafların menfaatlerine göre Kanunda sayılmayan hallerinde de özel yetki kapsamında alınabileceği, Kanunda özel yetki olarak sayılmayan bir işlemin, vekâleten yapılması amacıyla notere başvurulması halinde yapılacak işlemin niteliği ve tarafların durumu Noterce değerlendirilerek özel yetki aranıp aranmamasının işlemi yapacak noter tarafından takdir edilmesi gerektiği, Bu kapsamda, temlik işlemi niteliği gereği temlik eden müvekkilin malvarlığında azalmaya yol açacağından ve temlik edilen bedelin yüksek olması halinde noterlerin kusursuz sorumluluğu bağlamında noterler açısından yüksek risk barındırdığından genel dava vekâletnamesi ile yalnızca dava takip yetkisi verilmiş bulunan bir avukat tarafından özel yetki olmaksızın müvekkili adına temlik işleminin yapılamayacağı, düşünülmektedir. Bilgilerinize rica ederim. Dursun CİN Başkan 28.01.2021 Mali Dan.Personeli                      : N.ALTINDAL 28.01.2021 Hukuki Danışman                         : Ş.ARTAR 28.01.2021 Genel Sekreter Yardımcısı           : B.EMEL 28.01.2021 Genel Sekreter                             : İ.GÜL Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "AVUKAT VEKALETNAMELERİNDE ÖZEL YETKİ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Favukat-vekaletnamelerinde-ozel-yetki.html",
        "title": "",
        "target": "",
        "type": "internal"
      },
      {
        "text": "AVUKAT VEKALETNAMELERİNDE ÖZEL YETKİ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?avukat-vekaletnamelerinde-ozel-yetki.html",
        "title": "",
        "target": "_top",
        "type": "internal"
      },
      {
        "text": "VEKALETNAMELER",
        "href": "vekaletnameler.html",
        "title": "VEKALETNAMELER DİZİNİ",
        "target": "",
        "type": "internal"
      },
      {
        "text": "13 SAYILI GENELGE",
        "href": "vekaletnameler-genel-olarak-birlestirilmis-13-sayili-genelge.html",
        "title": "VEKALETNAMELER-GENEL-OLARAK-BIRLESTIRILMIS-13-SAYILI-GENELGE",
        "target": "",
        "type": "internal"
      },
      {
        "text": "14 SAYILI GENELGE",
        "href": "vekaletnameler-avukatlar-ile-tapu-ve-diger-idarelerin-islerine-iliskin-birlestirilmis-14-sayili-genelge.html",
        "title": "VEKALETNAMELER - AVUKATLAR İLE TAPU VE DİĞER İDARELERİN İŞLERİ HAK. BİRLEŞTİRİLMİŞ 14 SAYILI GENELGE",
        "target": "",
        "type": "internal"
      },
      {
        "text": "MEVZUAT",
        "href": "mevzuat-vekaletnameler.html",
        "title": "MEVZUAT - VEKALETNAMELER",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "AVUKAT VEKALETNAMELERİNDE ÖZEL YETKİ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>AVUKAT VEKALETNAMELERİNDE ÖZEL YETKİ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:05.02.2021 Yayınlayan:HÜLYA YILMAZ Konu:Avukat vekaletnamelerinde özel yetki İçerik:Hukuki Danışmanlık –&nbsp;28.01.2021 &nbsp; Sayın ...... Noteri &nbsp; İlgi :&nbsp; &nbsp; 06.10.20\" />\n\n   <link rel=\"canonical\" content=\"noterlikrehberi.net/rehber/index.html?avukat-vekaletnamelerinde-ozel-yetki.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"avukat-vekaletnamelerinde-ozel-yetki.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"AVUKAT VEKALETNAMELERİNDE ÖZEL YETKİ\",\n\n   mailsubject: \"Tavsiye: Noterlik Rehberi - AVUKAT VEKALETNAMELERİNDE ÖZEL YETKİ &nbsp; &nbsp;VEKALETNAMELER&nbsp; &nbsp;13 SAYILI GENELGE&nbsp; &nbsp;14 SAYILI GENELGE&nbsp; &nbsp;MEVZUAT\",\n\n   sharesubject: \"Noterlik Rehberi - AVUKAT VEKALETNAMELERİNDE ÖZEL YETKİ &nbsp; &nbsp;VEKALETNAMELER&nbsp; &nbsp;13 SAYILI GENELGE&nbsp; &nbsp;14 SAYILI GENELGE&nbsp; &nbsp;MEVZUAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"AVUKAT-VEKALETNAMELERINDE-OZEL-YETKI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"avukat-vekaletnamelerinde-ozel-yetki.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?avukat-vekaletnamelerinde-ozel-yetki.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?avukat-vekaletnamelerinde-ozel-yetki.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?avukat-vekaletnamelerinde-ozel-yetki.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?avukat-vekaletnamelerinde-ozel-yetki.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Favukat-vekaletnamelerinde-ozel-yetki.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>AVUKAT VEKALETNAMELERİNDE ÖZEL YETKİ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?avukat-vekaletnamelerinde-ozel-yetki.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">AVUKAT VEKALETNAMELERİNDE ÖZEL YETKİ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"vekaletnameler.html\" class=\"topiclink\" title=\"VEKALETNAMELER DİZİNİ\">VEKALETNAMELER</a>  &nbsp; <a href=\"vekaletnameler-genel-olarak-birlestirilmis-13-sayili-genelge.html\" class=\"topiclink\" title=\"VEKALETNAMELER-GENEL-OLARAK-BIRLESTIRILMIS-13-SAYILI-GENELGE\">13 SAYILI GENELGE</a>  &nbsp; <a href=\"vekaletnameler-avukatlar-ile-tapu-ve-diger-idarelerin-islerine-iliskin-birlestirilmis-14-sayili-genelge.html\" class=\"topiclink\" title=\"VEKALETNAMELER - AVUKATLAR İLE TAPU VE DİĞER İDARELERİN İŞLERİ HAK. BİRLEŞTİRİLMİŞ 14 SAYILI GENELGE\">14 SAYILI GENELGE</a>  &nbsp; <a href=\"mevzuat-vekaletnameler.html\" class=\"topiclink\" title=\"MEVZUAT - VEKALETNAMELER\">MEVZUAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi:05.02.2021</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan:HÜLYA YILMAZ</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu:Avukat vekaletnamelerinde özel yetki</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İçerik:Hukuki Danışmanlık – 28.01.2021</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Sayın ...... Noteri</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi :  &nbsp; 06.10.2020 gün ve 2020/213 sayılı yazınız.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; &nbsp;İlgi yazınız Yönetim Kurulunun 18.01.2021 tarihli toplantısında görüşülmüştür.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Türk Borçlar Kanununun 504 üncü maddesinde; Vekâletin kapsamı, sözleşmede açıkça gösterilmemişse, görülecek işin niteliğine göre belirlenir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Vekâlet, özellikle vekilin üstlendiği işin görülmesi için gerekli hukuki işlemlerin yapılması yetkisini de kapsar.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Vekil, özel olarak yetkili kılınmadıkça dava açamaz, sulh olamaz, hakeme başvuramaz, iflas, iflasın ertelenmesi ve konkordato talep edemez, kambiyo taahhüdünde bulunamaz, bağışlama yapamaz, kefil olamaz, taşınmazı devredemez ve bir hak ile sınırlandıramaz.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Hukuk Muhakemeleri Kanununun;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 73 üncü maddesinde; Davaya vekâlet, kanunda özel yetki verilmesini gerektiren hususlar saklı kalmak üzere, hüküm kesinleşinceye kadar, vekilin davanın takibi için gereken bütün işlemleri yapmasına, hükmün yerine getirilmesine, yargılama giderlerinin tahsili ile buna ilişkin makbuz vermesine ve bu işlemlerin tamamının kendisine karşı da yapılabilmesine ilişkin yetkiyi kapsar.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 74 üncü maddesinde; Açıkça yetki verilmemiş ise vekil; sulh olamaz, hâkimi reddedemez, davanın tamamını ıslah edemez, yemin teklif edemez, yemini kabul, iade veya reddedemez, başkasını tevkil edemez, haczi kaldıramaz, müvekkilinin iflasını isteyemez, tahkim ve hakem sözleşmesi yapamaz, konkordato veya sermaye şirketleri ve kooperatiflerin uzlaşma yoluyla yeniden yapılandırılması teklifinde bulunamaz ve bunlara muvafakat veremez, alternatif uyuşmazlık çözüm yollarına başvuramaz, davadan veya kanun yollarından feragat edemez, karşı tarafı ibra ve davasını kabul edemez, yargılamanın iadesi yoluna gidemez, hâkimlerin fiilleri sebebiyle Devlet aleyhine tazminat davası açamaz, hangileri hakkında yetki verildiği açıklanmadıkça kişiye sıkı sıkıya bağlı haklarla ilgili davaları açamaz ve takip edemez, düzenlemeleri yer almaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Borçlar Kanunu ve Hukuk Muhakemeleri Kanununda belirtilen özel yetki hallerinin sınırlı sayma olup olmadığı konusunda farklı görüşler bulunmaktadır. Doktrinde bir kısım yazarlara göre, özel vekâletname aranmasını belirten bu kanun hükümleri sınırlı nitelikte olup; ancak bu sayılanlara çok yakın benzerliği olan bazı işlemlerde özel yetki aranabilecektir(ZEVKLİLER, Aydın / HAVUTÇU, Ayşe; Borçlar Hukuku Özel Borç İlişkileri, Ankara, Seçkin Yayınevi, 9. Baskı, s. 342; TANDOĞAN, Haluk; Borçlar Hukuku Özel Borç İlişkileri İstisna (Eser) ve Vekâlet Sözleşmeleri, Vekâletsiz İş Görme, Cilt 2, Ankara, Banka ve Ticaret Hukuku Araştırma Enstitüsü, 1977,s. 188.). Bu görüşe göre; özel düzenlemelerde özel yetki aranması, hem müvekkili korumayı amaçlamakta hem hukuki ilişki içinde olan üçüncü kişileri etkilemekte olduğundan, özel vekâletname aranmasını belirten bu kanun hükümleri örnek gösterme olarak değil; sınırlı olarak kabul edilmelidir. Zira, aksinin kabul edilmesi durumunda, üçüncü kişiler herhangi bir işlemin mahkeme tarafından müvekkil için önemli görülmesi ve özel yetki bulunmadığı için işlemin geçerli sayılmaması riski ile karşılaşabilirler. Yargıtay da farklı dönemlerde vermiş olduğu birçok kararında ilgi yazı ekinde sunulan kararlarda olduğu gibi özel yetki gerektiren hallerin benzetme yolu ile genişletilemeyeceğine hükmetmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Bir kısım yazarlara göre ise, bu hükümlerle getirilen özel vekâlet halleri örnek niteliğindedir (TANRIVER, Süha, Noterlik Açısından Vekâlet, Adalet Yayınevi, Ankara 2001,s. 40 vd.; KURU, Baki, İstinaf Sistemine Göre Yazılmış Medeni Usul Hukuku, Legal Yayınevi, İstanbul 2016, s. 183 vd.). Zira, bu saymanın sınırlayıcı olduğunun kabul edilmesi halinde somut olayın özelliklerine göre müvekkil açısından son derece önem taşıyan fakat açıkça hukuki düzenlemelerde özel yetki verilmesi gereğine işaret edilmemiş bazı işlemler kapsam dışı kalacak, yani özel yetkiye gerek olmadan yerine getirilebilecektir. Vekâletnamede özel yetki aranması sadece müvekkili değil, üçüncü kişileri de korumaya yönelik bir husustur. Ayrıca, sınırlı saymanın hakim olduğu hukuki düzenlemelerde belli işlemlerin unutulmuş olması riski de mevcuttur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Yargıtay 2. Hukuk Dairesi 22.2.2005 gün ve E. 2004/15954 K. 2005/2593 sayılı kararında da; “Vekâlet sözleşmesinin kapsamı sözleşmedeki açıklamalara veya vekil edenin talimatına göre belirlenir. Hukuk Usulü Muhakemeleri Yasasının 62. maddesi; davaya vekâletin kanunda özel yetki verilmesini gerektiren hususlar saklı kalmak üzere hüküm kesinleşinceye kadar davanın takibi için gereken bütün işlemlerin yapılmasını, hükmün yerine getirilmesini, yargılama giderlerinin tahsil edilmesini, buna ilişkin makbuz verilmesini ve bu işlemlerin tamamlanmasını kapsayacağını hükme bağlamıştır. Ancak işin mahiyeti özel bir temsil yetkisini gerektiriyorsa, işlemin yapılması bu nitelikteki vekâletnamenin varlığını zorunlu kılmaktadır. ( BK.m.388/3 ) Borçlar Yasasının 388 ve Hukuk usulü Muhakemeleri Yasasının 63. maddesindeki haller sınırlayıcı değildir.” diyerek Kanunda yapılan saymanın sınırlı olmadığını kabul etmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Doktrinde bu görüşü savunanlardan Tanrıver’e göre, özel yetki verilmesine gerek olup olmadığı hususu, somut olayın özellikleri, müvekkilin menfaati, vekilin özen ve sadakat borcu, vekil ile müvekkil arasındaki güven ilişkisi dikkate alınarak saptanmalıdır. Herhangi bir işin niteliği vekile bu konuda özel yetki verilmesini gerektiriyorsa, vekil açısından o işlemi yapabilmesi için özel yetki aranmalıdır. Burada, somut olayın özellikleri ile müvekkilin ve üçüncü kişilerin menfaatleri göz önüne alınarak özel yetki gerekip gerekmediği hususunda bir karara varılmalıdır(TANRIVER, Süha, Noterlik Açısından Vekâlet, Adalet Yayınevi, Ankara 2001,s. 40 vd.).</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Vekâletname ile vekil tayin edilmiş avukatlar tarafından özel yetki gerektiren hususlara ilişkin olarak noterlik işlemi yaptırmak üzere noterlere yapılan başvuruların, talebe konu işlemi yapmaya yetkileri bulunmadığı gerekçesiyle noter tarafından geri çevrilmesi nedeniyle yaşanılan sorunlara işaret edilerek, noterlerin vekâletnamede yer verilen yetkiler ile yapılan işlemler yönünden yaptığı inceleme ve uygulamanın ne yönde olması gerektiği hususunda uygulamaya esas görüşü sorulan Adalet Bakanlığı Hukuk İşleri Genel Müdürlüğü 10.07.2019 gün ve 17829 sayılı cevabi yazılarında; vekâleten işlem yaptırmak üzere noterliğe başvuru yapan avukatın söz konusu işlemi yapmaya yetkili olup olmadığı hususunun ilgili noter tarafından 1512 sayılı Kanunun 79 uncu maddesinin birinci fıkrası kapsamında, özel yetki gerektiren hallerin 6098 ve 6100 sayılı Kanunun mezkûr maddeleriyle sınırlı bulunmadığı da gözönüne alınmak suretiyle değerlendirilmesi gerektiği, talebe konu işlemi yapmaya yetkili olduğu hususunda belge gösterme yükümlülüğü altında bulunan avukatın bu yükümlülüğü yerine getirmemesi halinde noterlik işlemine ilişkin talebinin kabul edilmesinin mümkün bulunmadığının düşünüldüğünü bildirmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Yukarıda yer alan açıklamalar hep birlikte değerlendirildiğinde;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Borçlar Kanunu ve Hukuk Muhakemeleri Kanununda sayılan özel yetki hallerinin sınırlı olarak sayılmadığı, yapılacak işin niteliğine ve tarafların menfaatlerine göre Kanunda sayılmayan hallerinde de özel yetki kapsamında alınabileceği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Kanunda özel yetki olarak sayılmayan bir işlemin, vekâleten yapılması amacıyla notere başvurulması halinde yapılacak işlemin niteliği ve tarafların durumu Noterce değerlendirilerek özel yetki aranıp aranmamasının işlemi yapacak noter tarafından takdir edilmesi gerektiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Bu kapsamda, temlik işlemi niteliği gereği temlik eden müvekkilin malvarlığında azalmaya yol açacağından ve temlik edilen bedelin yüksek olması halinde noterlerin kusursuz sorumluluğu bağlamında noterler açısından yüksek risk barındırdığından genel dava vekâletnamesi ile yalnızca dava takip yetkisi verilmiş bulunan bir avukat tarafından özel yetki olmaksızın müvekkili adına temlik işleminin yapılamayacağı, düşünülmektedir. Bilgilerinize rica ederim.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Dursun CİN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Başkan </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">28.01.2021 Mali Dan.Personeli  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; : N.ALTINDAL</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">28.01.2021 Hukuki Danışman  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;: Ş.ARTAR</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">28.01.2021 Genel Sekreter Yardımcısı  &nbsp; &nbsp; &nbsp; &nbsp; &nbsp;: B.EMEL</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">28.01.2021 Genel Sekreter  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;: İ.GÜL</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"avukat-vekaletnamelerinde-ozel-yetki.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:17:42.872376"
}