{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\bankalarin-kredi-islemleri-icin-teminat-amaciyla-yapilan-temlikname.html",
    "title": "BANKALARIN TEMİNAT AMACIYLA YAPTIKLARI TEMLİK İŞL. İLİŞKİN GÖRÜŞ",
    "description": "BANKALARIN KREDİ İŞLEMLERİYLE İLGİLİ OLARAK TEMİNAT AMACIYLA YAPTIKLARI TEMLİK İŞLEMLERİNE İLİŞKİN GÖRÜŞ",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ BANKALARIN TEMİNAT AMACIYLA YAPTIKLARI TEMLİK İŞL. İLİŞKİN GÖRÜŞ Email Gönder BANKALARIN TEMİNAT AMACIYLA YAPTIKLARI TEMLİK İŞL. İLİŞKİN GÖRÜŞ << Fihrist-Ana sayfa >> BANKALARIN KREDİ İŞLEMLERİYLE İLGİLİ OLARAK TEMİNAT AMACIYLA YAPTIKLARI TEMLİK İŞLEMLERİNE İLİŞKİN GÖRÜŞ TEMLİKNAME    MEVZUAT    MAHKEME KARARLARI    36 SAYILI GENELGE    AÇIKLAMALAR    TEBLİGAT BANKALARIN KREDİ İŞLEMLERİYLE İLGİLİ OLARAK TEMİNAT AMACIYLA YAPTIKLARI TEMLİK İŞLEMLERİNE İLİŞKİN GÖRÜŞ Bir banka ve şirket arasında yapılacak olan temlik sözleşmesinin incelenmesinde, sözleşme içinde aşağıdaki maddenin yer aldığı tespit edilmiştir. (- İşbu sözleşme Kredi Sözleşmesi çerçevesinde kredi alanın kredi verenlerden kullandığı ve kullanacağı kredilerin geri ödenmesini teminen BİR TEMİNAT SÖZLEŞMESİ olarak imzalanmıştır ve kredi ilişkisi dışındaki başkaca borçlara teminat teşkil etmek amacıyla akdedilmemiştir. Bu kapsamda işbu sözleşme yürürlükteki mevzuat uyarınca DAMGA VERGİSİNDEN MUAFTIR.) TEMLİK İLE TEMİNAT ARASINDAKİ FARK Temlikte mülkiyet (sahiplilik) geçer, alacağın yeni sahibi temlik alan olur. Teminatta (rehin veya ipotekte) mülkiyet (sahiplilik) geçmez, teminat verenin sahipliliği devam eder. Bu sebeple, bankaların kredi sözleşmesi çerçevesinde yaptıkları bu temlikler ile alacağın yeni sahibi temlik alan bankalar olur ve bankalar yeni malik sıfatıyla bu alacakla ilgili olarak dilediği tasarrufu yapabilir. Alacağın bulunduğu kurum ya da kişiye yapılacak tebligatla alacağın sahipliliğinin değiştiği duyurulur ve alacağı ödeyecek kişi ya da kuruluş yeni temlik alanı alacağın sahibi olarak kabul eder, temlik edene bir ödeme yapamaz ve onu muhatap kabul etmez. Örneğin; temlik edilen alacak aralıklarla tahsil ediliyorsa (kurum veya kişi tarafından belirli aralıklarla ödeniyorsa) her tahsilden sonra banka,  temlik edenin kredi borcundan mahsup edebilir. Yapılan bu mahsuplar sonunda bir miktar para artarsa kalan miktar da yeni bir devir (temlik) yapılmadığı sürece de temlik alan bankaya aittir. Yapılan mahsup sonunda  kalan para kendiliğinden temlik edene geçmez. Temlik alan bu parada bir hakkı kalmadığını, temlik edene ait bir para olduğunu ve ona iadesi gerektiğini düşünüyorsa ancak yeni bir temlik işlemi ile bunu devir edebilir. Banka, temlik edenin bir kurum ya da kişide bulunan alacağı üzerinde bir teminat oluşturmak istiyorsa, bu alacak üzerine TMK’nin 954 üncü maddesi gereğince rehin koyabilir. Bu durumda alacağın üzerinde kanuna uygun bir teminat oluşturulur ve rehin konulan alacağın sahibi değişmez, ancak rehin kaldırılmadığı sürece rehin verenin tasarruf hakkı kısıtlanmış olur. Bu hukuki şekilde oluşturulmuş gerçek bir teminattır ve temlikle hiçbir ilişkisi bulunmamaktadır. Temlik işleminde, temlik ile alacak hakkının bunu devralan üçüncü kişiye geçeceğine ve devralanın, daha önce temlik edene ait olan alacak hakkını kesin olarak iktisap edeceğine Yargıtay 12. Hukuk Dairesinin T. 1.3.2005 E. 2005/950 K. 2005/4209 sayılı kararında da açık olarak yer verilmiştir. BANKALARCA YAPILAN TEMLİK BİR ALACAĞIN KESİN DEVRİ NİTELİĞİNDEDİR, TEMİNAT DEĞİLDİR. Bankaların işlemlerini kendi yorum ve yararları doğrultusunda yaptıkları, noterlerin sorumluluğuna yol açabilecek şekilde yasal düzenlemelere uymadıkları gerek kambiyo senetlerinde gerekse bu temlik işlemlerinde tespit edilmektedir. Bankalar, alacağın temliki sözleşmelerine “bu sözleşmenin kredilerin geri ödenmesini teminen bir teminat sözleşmesi olarak imzalandığı” yönünde bir kayıt koymakta ise de, hukuki yapısı itibariyle bir alacağın devri niteliğini taşıyan temliki sözleşmesini, kredinin teminatı adı altında nitelendirmek (sözleşmeye bu kaydı koymak) açıklanan nedenlerden dolayı ona teminat vasfını kazandırmaz ve harç ve damga uygulaması yönünden ona bir farklılık sağlamaz. Kişisel düşüncemi içeren bu görüşü takdir ve değerlendirmenize sunarım. Saygılarımla, 26 Ocak 2020 Haluk Necdet TEKİN Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "BANKALARIN KREDİ İŞLEMLERİYLE İLGİLİ OLARAK TEMİNAT AMACIYLA YAPTIKLARI TEMLİK İŞLEMLERİNE İLİŞKİN GÖRÜŞ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fbankalarin-kredi-islemleri-icin-teminat-amaciyla-yapilan-temlikname.html",
        "title": "",
        "target": "",
        "type": "internal"
      },
      {
        "text": "BANKALARIN TEMİNAT AMACIYLA YAPTIKLARI TEMLİK İŞL. İLİŞKİN GÖRÜŞ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?bankalarin-kredi-islemleri-icin-teminat-amaciyla-yapilan-temlikname.html",
        "title": "",
        "target": "_top",
        "type": "internal"
      },
      {
        "text": "TEMLİKNAME",
        "href": "temlikname-alacagin-devri-islemleri.html",
        "title": "TEMLIKNAME-ALACAGIN-DEVRI",
        "target": "",
        "type": "internal"
      },
      {
        "text": "MEVZUAT",
        "href": "mevzuat-alacagin-devri-temlikname.html",
        "title": "MEVZUAT-ALACAGIN-DEVRI-TEMLIKNAME",
        "target": "",
        "type": "internal"
      },
      {
        "text": "MAHKEME KARARLARI",
        "href": "alacagin-devri-temlikname-mahkeme-kar.html",
        "title": "ALACAGIN-DEVRI-TEMLIKNAME-MAHKEME-KARARLARI",
        "target": "",
        "type": "internal"
      },
      {
        "text": "36 SAYILI GENELGE",
        "href": "temlikname-alacagin-devri-hak-birlestirilmis-36-sayili-genelge.html",
        "title": "TEMLIKNAME-(ALACAGIN-DEVRI)-HAK-BIRLESTIRILMIS-36-SAYILI-GENELGE",
        "target": "",
        "type": "internal"
      },
      {
        "text": "AÇIKLAMALAR",
        "href": "temlikname-alacagin-devri-aciklamalar.html",
        "title": "AÇIKLAMALAR - TEMLİKNAME - ALACAĞIN DEVRİ İŞLEMLERİ",
        "target": "",
        "type": "internal"
      },
      {
        "text": "TEBLİGAT",
        "href": "temlik-isleminin-tebligi.html",
        "title": "TEMLİK İŞLEMİNİN TEBLİĞİ",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "BANKALARIN TEMİNAT AMACIYLA YAPTIKLARI TEMLİK İŞL. İLİŞKİN GÖRÜŞ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>BANKALARIN TEMİNAT AMACIYLA YAPTIKLARI TEMLİK İŞL. İLİŞKİN GÖRÜŞ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"BANKALARIN KREDİ İŞLEMLERİYLE İLGİLİ OLARAK TEMİNAT AMACIYLA YAPTIKLARI TEMLİK İŞLEMLERİNE İLİŞKİN GÖRÜŞ\" />\n\n   <link rel=\"canonical\" content=\"noterlikrehberi.net/rehber/index.html?bankalarin-kredi-islemleri-icin-teminat-amaciyla-yapilan-temlikname.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"bankalarin-kredi-islemleri-icin-teminat-amaciyla-yapilan-temlikname.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"BANKALARIN TEMİNAT AMACIYLA YAPTIKLARI TEMLİK İŞL. İLİŞKİN GÖRÜŞ\",\n\n   mailsubject: \"Tavsiye: Noterlik Rehberi - BANKALARIN KREDİ İŞLEMLERİYLE İLGİLİ OLARAK TEMİNAT AMACIYLA YAPTIKLARI TEMLİK İŞLEMLERİNE İLİŞKİN GÖRÜŞ &nbsp; &nbsp;TEMLİKNAME&nbsp; &nbsp;MEVZUAT&nbsp; &nbsp;MAHKEME KARARLARI&nbsp; &nbsp;36 SAYILI GENELGE&nbsp; &nbsp;AÇIKLAMALAR&nbsp; &nbsp;TEBLİGAT\",\n\n   sharesubject: \"Noterlik Rehberi - BANKALARIN KREDİ İŞLEMLERİYLE İLGİLİ OLARAK TEMİNAT AMACIYLA YAPTIKLARI TEMLİK İŞLEMLERİNE İLİŞKİN GÖRÜŞ &nbsp; &nbsp;TEMLİKNAME&nbsp; &nbsp;MEVZUAT&nbsp; &nbsp;MAHKEME KARARLARI&nbsp; &nbsp;36 SAYILI GENELGE&nbsp; &nbsp;AÇIKLAMALAR&nbsp; &nbsp;TEBLİGAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"BANKALARIN-KREDI-ISLEMLERI-ICIN-TEMINAT-AMACIYLA-YAPILAN-TEMLIKNAME\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"bankalarin-kredi-islemleri-icin-teminat-amaciyla-yapilan-temlikname.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?bankalarin-kredi-islemleri-icin-teminat-amaciyla-yapilan-temlikname.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?bankalarin-kredi-islemleri-icin-teminat-amaciyla-yapilan-temlikname.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?bankalarin-kredi-islemleri-icin-teminat-amaciyla-yapilan-temlikname.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?bankalarin-kredi-islemleri-icin-teminat-amaciyla-yapilan-temlikname.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fbankalarin-kredi-islemleri-icin-teminat-amaciyla-yapilan-temlikname.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>BANKALARIN TEMİNAT AMACIYLA YAPTIKLARI TEMLİK İŞL. İLİŞKİN GÖRÜŞ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?bankalarin-kredi-islemleri-icin-teminat-amaciyla-yapilan-temlikname.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">BANKALARIN KREDİ İŞLEMLERİYLE İLGİLİ OLARAK TEMİNAT AMACIYLA YAPTIKLARI TEMLİK İŞLEMLERİNE İLİŞKİN GÖRÜŞ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"temlikname-alacagin-devri-islemleri.html\" class=\"topiclink\" title=\"TEMLIKNAME-ALACAGIN-DEVRI\">TEMLİKNAME</a>  &nbsp; <a href=\"mevzuat-alacagin-devri-temlikname.html\" class=\"topiclink\" title=\"MEVZUAT-ALACAGIN-DEVRI-TEMLIKNAME\">MEVZUAT</a>  &nbsp; <a href=\"alacagin-devri-temlikname-mahkeme-kar.html\" class=\"topiclink\" title=\"ALACAGIN-DEVRI-TEMLIKNAME-MAHKEME-KARARLARI\">MAHKEME KARARLARI</a>  &nbsp; <a href=\"temlikname-alacagin-devri-hak-birlestirilmis-36-sayili-genelge.html\" class=\"topiclink\" title=\"TEMLIKNAME-(ALACAGIN-DEVRI)-HAK-BIRLESTIRILMIS-36-SAYILI-GENELGE\">36 SAYILI GENELGE</a>  &nbsp; <a href=\"temlikname-alacagin-devri-aciklamalar.html\" class=\"topiclink\" title=\"AÇIKLAMALAR - TEMLİKNAME - ALACAĞIN DEVRİ İŞLEMLERİ\">AÇIKLAMALAR</a>  &nbsp; <a href=\"temlik-isleminin-tebligi.html\" class=\"topiclink\" title=\"TEMLİK İŞLEMİNİN TEBLİĞİ\">TEBLİGAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"text-align: center;\"><span style=\"font-weight: bold; text-decoration: underline;\">BANKALARIN KREDİ İŞLEMLERİYLE İLGİLİ OLARAK TEMİNAT AMACIYLA YAPTIKLARI TEMLİK İŞLEMLERİNE İLİŞKİN GÖRÜŞ</span></p>\n\n<p style=\"text-align: center;\"><span style=\"font-size: 13px; color: #000000;\">&nbsp;</span></p>\n\n<p><span style=\"width:48px;display:inline-block\">&nbsp;</span><span style=\"font-weight: bold;\">Bir banka ve şirket arasında yapılacak olan temlik sözleşmesinin incelenmesinde, sözleşme içinde aşağıdaki maddenin yer aldığı tespit edilmiştir. </span></p>\n\n<p><span style=\"width:48px;display:inline-block\">&nbsp;</span></p>\n\n<p><span style=\"width:48px;display:inline-block\">&nbsp;</span><span style=\"font-weight: bold; color: #ff0000;\">(- İşbu sözleşme Kredi Sözleşmesi çerçevesinde kredi alanın kredi verenlerden kullandığı ve kullanacağı kredilerin geri ödenmesini teminen BİR TEMİNAT SÖZLEŞMESİ olarak imzalanmıştır ve kredi ilişkisi dışındaki başkaca borçlara teminat teşkil etmek amacıyla akdedilmemiştir. Bu kapsamda işbu sözleşme yürürlükteki mevzuat uyarınca DAMGA VERGİSİNDEN MUAFTIR.)</span></p>\n\n<p><span style=\"font-size: 13px; color: #000000;\">&nbsp;</span></p>\n\n<p><span style=\"width:48px;display:inline-block\">&nbsp;</span><span style=\"text-decoration: underline;\">TEMLİK İLE TEMİNAT ARASINDAKİ FARK</span></p>\n\n<p><span style=\"width:48px;display:inline-block\">&nbsp;</span>Temlikte mülkiyet (sahiplilik) geçer, alacağın yeni sahibi temlik alan olur. Teminatta (rehin veya ipotekte) mülkiyet (sahiplilik) geçmez, teminat verenin sahipliliği devam eder.</p>\n\n<p><span style=\"width:48px;display:inline-block\">&nbsp;</span>Bu sebeple, bankaların kredi sözleşmesi çerçevesinde yaptıkları bu temlikler ile alacağın yeni sahibi temlik alan bankalar olur ve bankalar yeni malik sıfatıyla bu alacakla ilgili olarak dilediği tasarrufu yapabilir. Alacağın bulunduğu kurum ya da kişiye yapılacak tebligatla alacağın sahipliliğinin değiştiği duyurulur ve alacağı ödeyecek kişi ya da kuruluş yeni temlik alanı alacağın sahibi olarak kabul eder, temlik edene bir ödeme yapamaz ve onu muhatap kabul etmez.</p>\n\n<p>  &nbsp; &nbsp; &nbsp; &nbsp;Örneğin; temlik edilen alacak aralıklarla tahsil ediliyorsa (kurum veya kişi tarafından belirli aralıklarla ödeniyorsa) her tahsilden sonra banka, &nbsp;temlik edenin kredi borcundan mahsup edebilir. Yapılan bu mahsuplar sonunda bir miktar para artarsa kalan miktar da yeni bir devir (temlik) yapılmadığı sürece de temlik alan bankaya aittir. Yapılan mahsup sonunda &nbsp;kalan para kendiliğinden temlik edene geçmez. Temlik alan bu parada bir hakkı kalmadığını, temlik edene ait bir para olduğunu ve ona iadesi gerektiğini düşünüyorsa ancak yeni bir temlik işlemi ile bunu devir edebilir.</p>\n\n<p><span style=\"width:48px;display:inline-block\">&nbsp;</span>Banka, temlik edenin bir kurum ya da kişide bulunan alacağı üzerinde bir teminat oluşturmak istiyorsa, bu alacak üzerine TMK’nin 954 üncü maddesi gereğince rehin koyabilir. Bu durumda alacağın üzerinde kanuna uygun bir teminat oluşturulur ve rehin konulan alacağın sahibi değişmez, ancak rehin kaldırılmadığı sürece rehin verenin tasarruf hakkı kısıtlanmış olur. Bu hukuki şekilde oluşturulmuş gerçek bir teminattır ve temlikle hiçbir ilişkisi bulunmamaktadır.</p>\n\n<p><span style=\"width:48px;display:inline-block\">&nbsp;</span>Temlik işleminde, temlik ile alacak hakkının bunu devralan üçüncü kişiye geçeceğine ve devralanın, daha önce temlik edene ait olan alacak hakkını kesin olarak iktisap edeceğine Yargıtay 12. Hukuk Dairesinin T. 1.3.2005 E. 2005/950 K. 2005/4209 sayılı kararında da açık olarak yer verilmiştir.</p>\n\n<p><span style=\"font-size: 13px; color: #000000;\">&nbsp;</span></p>\n\n<p><span style=\"width:48px;display:inline-block\">&nbsp;</span><span style=\"text-decoration: underline;\">BANKALARCA YAPILAN TEMLİK BİR ALACAĞIN KESİN DEVRİ NİTELİĞİNDEDİR, TEMİNAT DEĞİLDİR</span>.</p>\n\n<p><span style=\"width:48px;display:inline-block\">&nbsp;</span>Bankaların işlemlerini kendi yorum ve yararları doğrultusunda yaptıkları, noterlerin sorumluluğuna yol açabilecek şekilde yasal düzenlemelere uymadıkları gerek kambiyo senetlerinde gerekse bu temlik işlemlerinde tespit edilmektedir. Bankalar, alacağın temliki sözleşmelerine <span style=\"font-style: italic; font-weight: bold;\">“bu sözleşmenin kredilerin geri ödenmesini teminen bir teminat sözleşmesi olarak imzalandığı”</span> yönünde bir kayıt koymakta ise de, hukuki yapısı itibariyle bir alacağın devri niteliğini taşıyan temliki sözleşmesini, kredinin teminatı adı altında nitelendirmek (sözleşmeye bu kaydı koymak) açıklanan nedenlerden dolayı ona teminat vasfını kazandırmaz ve harç ve damga uygulaması yönünden ona bir farklılık sağlamaz. </p>\n\n<p><span style=\"width:48px;display:inline-block\">&nbsp;</span></p>\n\n<p><span style=\"width:48px;display:inline-block\">&nbsp;</span>Kişisel düşüncemi içeren bu görüşü takdir ve değerlendirmenize sunarım.</p>\n\n<p><span style=\"width:48px;display:inline-block\">&nbsp;</span>Saygılarımla,</p>\n\n<p><span style=\"font-size: 13px; color: #000000;\">&nbsp;</span></p>\n\n<p><span style=\"font-weight: bold;\">26 Ocak 2020</span></p>\n\n<p><span style=\"font-weight: bold;\">Haluk Necdet TEKİN</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"bankalarin-kredi-islemleri-icin-teminat-amaciyla-yapilan-temlikname.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:17:49.583711"
}