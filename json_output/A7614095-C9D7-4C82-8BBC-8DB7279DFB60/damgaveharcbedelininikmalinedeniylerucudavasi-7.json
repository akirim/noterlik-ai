{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\damgaveharcbedelininikmalinedeniylerucudavasi-7.html",
    "title": "DAMGA VE HARÇ BEDELİNİN İKMALİ NEDENİYLE RÜCU DAVASI -7",
    "description": "FİHRİST    DANIŞTAY KAR.   BÖLGE ADLİYE MAH. KAR.   YARGITAY KAR.   YEREL MAHKEME KAR.",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ DAMGA VE HARÇ BEDELİNİN İKMALİ NEDENİYLE RÜCU DAVASI -7 Email Gönder DAMGA VE HARÇ BEDELİNİN İKMALİ NEDENİYLE RÜCU DAVASI -7 << Fihrist-Ana sayfa >> DAMGA VE HARÇ BEDELİNİN İKMALİ NEDENİYLE RÜCU DAVASI -7 FİHRİST DANIŞTAY KAR.   BÖLGE ADLİYE MAH. KAR.   YARGITAY KAR.   YEREL MAHKEME KAR. T.C. DANIŞTAY 7. DAİRE E. 1999/928 K. 1999/3665 T. 10.11.1999 NOTERİN SORUMLU TUTULAMAMASI ( Onayladığı Kredi Sözleşmesinden Doğan Damga Vergisinin Ödenmemesi Halinde ) DAMGA VERGİSİNDEN NOTERİN SORUMLU TUTULAMAMASI ( Onayladığı Kredi Sözleşmesinden Doğan ) KREDİ SÖZLEŞMESİNİ ONAYLAYAN NOTER ( Ödenmeyen Damga Vergisinden Sorumlu Tutulamayacağı ) ÖZET : Noterlerce onaylanan kredi sözleşmesinde damga vergisinin alınmamasından noterlerin sorumluluğu yoktur. İstemin Özeti : ... Denizcilik Ticaret ve Sanayi Anonim Şirketi ile ... Bankası Eminönü Şubesi arasında imzalanan genel kredi sözleşmesinin onaylanması esnasında damga vergisi hesaplanmadığından bahisle davacı noter adına damga vergisi tarh edilmesi ve kusur cezası kesilmesi yolunda tesis edilen işlemi; sözleşme onaylanmadan önce, İstanbul Ulaştırma Vergi Dairesi Müdürlüğünden, teşvik belgesi kapsamında kullanılacak krediye istisna uygulanıp uygulanamayacağı hususunda bilgi istenildiğinin, cevabi yazı doğrultusunda da istisna tanınmak suretiyle sözleşmenin onaylandığının anlaşıldığı, bu durumda üzerine düşen sorumluluğu yerine getirdiği açık olan davacı adına cezalı tarhiyat yapılmasında isabet görülmediği gerekçesiyle iptal eden ... Vergi Mahkemesinin 9.12.1998 gün ve E: 1998/805; K: 1998/1314 sayılı kararının, inceleme raporu doğrultusunda tesis edilen işlemin hukuka uygun olduğu ileri sürülerek bozulması istenilmektedir. Savunmanın Özeti : Savunma verilmemiştir. Tetkik Hakimi ...'in Düşüncesi : Vergisi uyuşmazlığa konu sözleşme incelendiğinde, noterce düzenlenen bir sözleşme olmayıp, noter dışında düzenlenip noterce sadece tasdik edilen bir sözleşme olduğu açıkça görülmektedir. Bu durumda, 488 sayılı Kanunun noterce düzenlenen sözleşmelere ait damga vergisinden dolayı noterlerin sorumluluğunu hükme bağlayan 24'üncü maddesinin olaya uygulanması mümkün değildir. Noterlerce sadece tasdik edilen sözleşmelere ilişkin olarak noterlerin cezalandırılmasını öngören 27'nci madde uyarınca olayın irdelenmesi gerekirken, sözleşmenin noterde düzenlenmediği hususu irdelenmeksizin işin esasının incelenmesi suretiyle verilen mahkeme kararında isabet görülmemiştir. Açıklanan nedenlerle, mahkeme kararının bozulması gerektiği düşünülmektedir. Danıştay Savcısı ...'nun Düşüncesi : 2577 sayılı İdari Yargılama Usulü Kanununun 49'uncu maddesinin 1'inci fıkrasında; temyiz incelemesi sonunda Danıştay'ın; a ) Görev ve yetki dışında bir işe bakılmış olması, b ) Hukuka aykırı karar verilmesi, c ) Usul hükümlerine uyulmamış olunması sebeplerinden dolayı incelenen kararı bozacağı öngörülmüştür. Temyiz dilekçesinde ileri sürülen hususlar, yukarıda belirtilen nedenlerden hiçbirisine uymadığı gibi, mahkeme kararının dayandığı hukuki ve yasal nedenler karşısında, bu kararın bozulmasını sağlayacak nitelikte de görülmemektedir. Açıklanan nedenlerle, temyiz isteminin reddiyle mahkeme kararının onanmasının gerektiği düşünülmektedir. TÜRK MİLLETİ ADINA Hüküm veren Danıştay Yedinci Dairesince işin gereği görüşüldü: 488 sayılı Damga Vergisi Kanununun 1'inci maddesinde, \"kanuna ekli 1 sayılı tabloda yazılı kağıtların damga vergisine tabi olduğu; 3' üncü addesinde kağıtları imza edenlerin damga vergisinin mükellefi olacağı belirtildikten sonra, \"Vergi ve cezada sorumluluk\" başlıklı 24'üncü maddesinin 3'üncü fıkrasında, resmi daireler veya noterlerce düzenlenerek kişilere verilen veya dairede bırakılan ve damga vergisi hiç alınmayan veya noksan alınan kağıtların vergisinin mükelleflere, cezasının düzenleyenlere ait olduğu; 4'üncü fıkrasında da, vergi için mükelleflere rücu hakkı olmak üzere vergi ve cezanın kağıtları düzenleyenlerden alınacağı; \"Noterlerin, bankaların, kamu iktisadi teşebbüslerinin mecburiyeti\" başlıklı 27'nci maddesinin 1'inci fıkrasında ise, noterlerin pulsuz veya noksan pullu kağıtları, usulen vergi ve cezası tahsil edilmedikçe tasdik etmekten veya bunların suretlerini çıkarıp vermekten memnu oldukları; 3'üncü fıkrasında, birinci fıkra hükmüne aykırı olarak işlem yapılması halinde, mükellefler hakkında Vergi Usul Kanunu hükümleri tatbik edilmekle beraber, noterlerden de tasdik veya üzerinde muamele icra ettikleri her kağıt için kanunen alınması gereken cezanın ayrıca alınacağı hükme bağlanmıştır. Öte yandan; 213 sayılı Vergi Usul Kanununun 356'ncı maddesinin 3'üncü fıkrasında da, pulsuz veya pulu noksan kağıtları, usulen resmi ve para cezası tahsil edilmeden tasdik eden veya örneklerini çıkarıp veren noterler adına, maddede öngörülen miktarda ceza kesileceği hüküm altına alınmıştır. Damga Vergisi Kanununun yukarıda yer verilen 24 ve 27'nci maddeleri incelendiğinde, damga vergisinin hiç alınmaması veya noksan alınması sebebiyle noterlerin bu vergiden sorumlu tutulabilmelerinin, vergiye tabi kağıdın noterce düzenlenmiş olması şartına bağlı bulunduğu, diğer bir deyişle, noterlerce düzenlenen kağıda ilişkin olup, hiç alınmayan veya noksan alınan damga vergisi ve cezasının, vergi için mükelleflere rücu hakkı olmak üzere, noterlerden alınacağı; noterlerce düzenlenmeyip sadece tasdik olunan kağıtlara ilişkin olup, ödenmeyen veya eksik ödenen damga vergisinden dolayı noterlerin sorumlu tutulamayacağı; bu gibi hallerde, sözkonusu damga vergisi ve gerektirdiği cezanın 213 sayılı Kanun hükümleri çerçevesinde mükellefinden aranacağı, noter hakkında ise, yalnızca kanunun öngördüğü cezanın uygulanabileceği sonucuna ulaşılmaktadır. Olayda, ... Bankası Eminönü Şubesi ile ... Denizcilik ve Ticaret Sanayi Anonim Şirketi arasında imzalanan sözleşmenin \"tip sözleşme\" olarak ... Bankasınca hazırlanıp notere tasdik ettirilen genel kredi sözleşmesi olduğu; başka anlatımla, noter tarafından düzenlenmiş olmadığı anlaşıldığından; tasdik işlemini yapan davacı adına 488 sayılı Kanunun 24'üncü maddesi hükmüne dayanılarak damga vergisi tarh edilmesinde ve kusur cezası kesilmesinde hukuka uyarlık mevcut değildir. Bu bakımdan; dava konusu işlemi, işin esasını incelemek suretiyle, iptal eden mahkeme kararı sonucu itibarıyla yerinde görülmüştür. Açıklanan nedenle, temyiz isteminin reddine; mahkeme kararının onanmasına, 10.11.1999 gününde oybirliği ile karar verildi. Güncelleme: 20.08.2024 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "DAMGA VE HARÇ BEDELİNİN İKMALİ NEDENİYLE RÜCU DAVASI -7",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fdamgaveharcbedelininikmalinedeniylerucudavasi-7.html",
        "title": "",
        "target": "",
        "type": "internal"
      },
      {
        "text": "DAMGA VE HARÇ BEDELİNİN İKMALİ NEDENİYLE RÜCU DAVASI -7",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?damgaveharcbedelininikmalinedeniylerucudavasi-7.html",
        "title": "",
        "target": "_top",
        "type": "internal"
      },
      {
        "text": "FİHRİST",
        "href": "fihrist.html",
        "title": "Noterlik Rehberi Ana Sayfa",
        "target": "",
        "type": "internal"
      },
      {
        "text": "DANIŞTAY KAR",
        "href": "danistay-kararlari.html",
        "title": "",
        "target": "",
        "type": "internal"
      },
      {
        "text": "BÖLGE ADLİYE MAH. KAR",
        "href": "bolge-adliye-mah-kararlari.html",
        "title": "",
        "target": "",
        "type": "internal"
      },
      {
        "text": "YARGITAY KAR",
        "href": "yargitay-kararlari.html",
        "title": "",
        "target": "",
        "type": "internal"
      },
      {
        "text": "YEREL MAHKEME KAR",
        "href": "yerel-mahkeme-kararlari.html",
        "title": "",
        "target": "",
        "type": "internal"
      },
      {
        "text": "Güncelleme: 20.08.2024",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "DAMGA VE HARÇ BEDELİNİN İKMALİ NEDENİYLE RÜCU DAVASI -7"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>DAMGA VE HARÇ BEDELİNİN İKMALİ NEDENİYLE RÜCU DAVASI -7</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"FİHRİST &nbsp; &nbsp;DANIŞTAY KAR. &nbsp; BÖLGE ADLİYE MAH. KAR. &nbsp; YARGITAY KAR. &nbsp; YEREL MAHKEME KAR. &nbsp;&nbsp;\" />\n\n   <link rel=\"canonical\" content=\"noterlikrehberi.net/rehber/index.html?damgaveharcbedelininikmalinedeniylerucudavasi-7.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"damgaveharcbedelininikmalinedeniylerucudavasi-7.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"DAMGA VE HARÇ BEDELİNİN İKMALİ NEDENİYLE RÜCU DAVASI -7\",\n\n   mailsubject: \"Tavsiye: Noterlik Rehberi - DAMGA VE HARÇ BEDELİNİN İKMALİ NEDENİYLE RÜCU DAVASI -7\",\n\n   sharesubject: \"Noterlik Rehberi - DAMGA VE HARÇ BEDELİNİN İKMALİ NEDENİYLE RÜCU DAVASI -7\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"DAMGAVEHARCBEDELININIKMALINEDENIYLERUCUDAVASI-7\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"damgaveharcbedelininikmalinedeniylerucudavasi-7.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?damgaveharcbedelininikmalinedeniylerucudavasi-7.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?damgaveharcbedelininikmalinedeniylerucudavasi-7.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?damgaveharcbedelininikmalinedeniylerucudavasi-7.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?damgaveharcbedelininikmalinedeniylerucudavasi-7.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fdamgaveharcbedelininikmalinedeniylerucudavasi-7.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>DAMGA VE HARÇ BEDELİNİN İKMALİ NEDENİYLE RÜCU DAVASI -7</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?damgaveharcbedelininikmalinedeniylerucudavasi-7.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">DAMGA VE HARÇ BEDELİNİN İKMALİ NEDENİYLE RÜCU DAVASI -7</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"text-align: center; page-break-inside: avoid; page-break-after: avoid;\"><span class=\"f_Arial12\" style=\"font-size: 13px; font-weight: bold;\"><a href=\"fihrist.html\" class=\"topiclink\" title=\"Noterlik Rehberi Ana Sayfa\">FİHRİST</a> &nbsp;  <a href=\"danistay-kararlari.html\" class=\"topiclink\">DANIŞTAY KAR</a>. &nbsp; <a href=\"bolge-adliye-mah-kararlari.html\" class=\"topiclink\">BÖLGE ADLİYE MAH. KAR</a>. &nbsp; <a href=\"yargitay-kararlari.html\" class=\"topiclink\">YARGITAY KAR</a>. &nbsp; <a href=\"yerel-mahkeme-kararlari.html\" class=\"topiclink\">YEREL MAHKEME KAR</a>. &nbsp; </span></p>\n\n<p class=\"p_Normal\">&nbsp;</p>\n\n<p class=\"p_Normal\">T.C.</p>\n\n<p class=\"p_Normal\" style=\"text-align: left;\">DANIŞTAY</p>\n\n<p class=\"p_Normal\" style=\"text-align: left;\">7. DAİRE</p>\n\n<p class=\"p_Normal\" style=\"text-align: left;\">E. 1999/928</p>\n\n<p class=\"p_Normal\" style=\"text-align: left;\">K. 1999/3665</p>\n\n<p class=\"p_Normal\" style=\"text-align: left;\">T. 10.11.1999</p>\n\n<p class=\"p_Normal\" style=\"text-align: left;\">NOTERİN SORUMLU TUTULAMAMASI ( Onayladığı Kredi Sözleşmesinden Doğan Damga Vergisinin Ödenmemesi Halinde )</p>\n\n<p class=\"p_Normal\">DAMGA VERGİSİNDEN NOTERİN SORUMLU TUTULAMAMASI ( Onayladığı Kredi</p>\n\n<p class=\"p_Normal\" style=\"text-align: left;\">Sözleşmesinden Doğan )</p>\n\n<p class=\"p_Normal\">KREDİ SÖZLEŞMESİNİ ONAYLAYAN NOTER ( Ödenmeyen Damga Vergisinden Sorumlu Tutulamayacağı )</p>\n\n<p class=\"p_Normal\">ÖZET : Noterlerce onaylanan kredi sözleşmesinde damga vergisinin alınmamasından noterlerin sorumluluğu yoktur.</p>\n\n<p class=\"p_Normal\">İstemin Özeti : ... Denizcilik Ticaret ve Sanayi Anonim Şirketi ile ... Bankası Eminönü Şubesi arasında imzalanan genel kredi sözleşmesinin onaylanması esnasında damga vergisi hesaplanmadığından bahisle davacı noter adına damga vergisi tarh edilmesi ve kusur cezası kesilmesi yolunda tesis edilen işlemi; sözleşme onaylanmadan önce, İstanbul Ulaştırma Vergi Dairesi Müdürlüğünden, teşvik belgesi kapsamında kullanılacak krediye istisna uygulanıp uygulanamayacağı hususunda bilgi istenildiğinin, cevabi yazı doğrultusunda da istisna tanınmak suretiyle sözleşmenin onaylandığının anlaşıldığı, bu durumda üzerine düşen sorumluluğu yerine getirdiği açık olan davacı adına cezalı tarhiyat yapılmasında isabet görülmediği gerekçesiyle iptal eden ... Vergi Mahkemesinin 9.12.1998 gün ve E: 1998/805; K: 1998/1314 sayılı kararının, inceleme raporu doğrultusunda tesis edilen işlemin hukuka uygun olduğu ileri sürülerek bozulması istenilmektedir.</p>\n\n<p class=\"p_Normal\">Savunmanın Özeti : Savunma verilmemiştir.</p>\n\n<p class=\"p_Normal\">Tetkik Hakimi ...'in Düşüncesi : Vergisi uyuşmazlığa konu sözleşme incelendiğinde, noterce düzenlenen bir sözleşme olmayıp, noter dışında düzenlenip noterce sadece tasdik edilen bir sözleşme olduğu açıkça görülmektedir.</p>\n\n<p class=\"p_Normal\">Bu durumda, 488 sayılı Kanunun noterce düzenlenen sözleşmelere ait damga vergisinden dolayı noterlerin sorumluluğunu hükme bağlayan 24'üncü maddesinin olaya uygulanması mümkün değildir.</p>\n\n<p class=\"p_Normal\">Noterlerce sadece tasdik edilen sözleşmelere ilişkin olarak noterlerin cezalandırılmasını öngören 27'nci madde uyarınca olayın irdelenmesi gerekirken, sözleşmenin noterde düzenlenmediği hususu irdelenmeksizin işin esasının incelenmesi suretiyle verilen mahkeme kararında isabet görülmemiştir.</p>\n\n<p class=\"p_Normal\">Açıklanan nedenlerle, mahkeme kararının bozulması gerektiği düşünülmektedir.</p>\n\n<p class=\"p_Normal\">Danıştay Savcısı ...'nun Düşüncesi : 2577 sayılı İdari Yargılama Usulü Kanununun 49'uncu maddesinin 1'inci fıkrasında; temyiz incelemesi sonunda Danıştay'ın; a ) Görev ve yetki dışında bir işe bakılmış olması, b ) Hukuka aykırı karar verilmesi, c ) Usul hükümlerine uyulmamış olunması sebeplerinden dolayı incelenen kararı bozacağı öngörülmüştür.</p>\n\n<p class=\"p_Normal\">Temyiz dilekçesinde ileri sürülen hususlar, yukarıda belirtilen nedenlerden hiçbirisine uymadığı gibi, mahkeme kararının dayandığı hukuki ve yasal nedenler karşısında, bu kararın bozulmasını sağlayacak nitelikte de görülmemektedir.</p>\n\n<p class=\"p_Normal\">Açıklanan nedenlerle, temyiz isteminin reddiyle mahkeme kararının onanmasının gerektiği düşünülmektedir.</p>\n\n<p class=\"p_Normal\">TÜRK MİLLETİ ADINA</p>\n\n<p class=\"p_Normal\">Hüküm veren Danıştay Yedinci Dairesince işin gereği görüşüldü:</p>\n\n<p class=\"p_Normal\">488 sayılı Damga Vergisi Kanununun 1'inci maddesinde, &quot;kanuna ekli 1 sayılı tabloda yazılı kağıtların damga vergisine tabi olduğu; 3' üncü addesinde kağıtları imza edenlerin damga vergisinin mükellefi olacağı belirtildikten sonra, &quot;Vergi ve cezada sorumluluk&quot; başlıklı 24'üncü maddesinin 3'üncü fıkrasında, resmi daireler veya noterlerce düzenlenerek kişilere verilen veya dairede bırakılan ve damga vergisi hiç alınmayan veya noksan alınan kağıtların vergisinin mükelleflere, cezasının düzenleyenlere ait olduğu; 4'üncü fıkrasında da, vergi için mükelleflere rücu hakkı olmak üzere vergi ve cezanın kağıtları düzenleyenlerden alınacağı; &quot;Noterlerin, bankaların, kamu iktisadi teşebbüslerinin mecburiyeti&quot; başlıklı 27'nci maddesinin 1'inci fıkrasında ise, noterlerin pulsuz veya noksan pullu kağıtları, usulen vergi ve cezası tahsil edilmedikçe tasdik etmekten veya bunların suretlerini çıkarıp vermekten memnu oldukları; 3'üncü fıkrasında, birinci fıkra hükmüne aykırı olarak işlem yapılması halinde, mükellefler hakkında Vergi Usul Kanunu hükümleri tatbik edilmekle beraber, noterlerden de tasdik veya üzerinde muamele icra ettikleri her kağıt için kanunen alınması gereken cezanın ayrıca alınacağı hükme bağlanmıştır. Öte yandan; 213 sayılı Vergi Usul Kanununun 356'ncı maddesinin 3'üncü fıkrasında da, pulsuz veya pulu noksan kağıtları, usulen resmi ve para cezası tahsil edilmeden tasdik eden veya örneklerini çıkarıp veren noterler adına, maddede öngörülen miktarda ceza kesileceği hüküm altına alınmıştır.</p>\n\n<p class=\"p_Normal\">Damga Vergisi Kanununun yukarıda yer verilen 24 ve 27'nci maddeleri incelendiğinde, damga vergisinin hiç alınmaması veya noksan alınması sebebiyle noterlerin bu vergiden sorumlu tutulabilmelerinin, vergiye tabi kağıdın noterce düzenlenmiş olması şartına bağlı bulunduğu, diğer bir deyişle, noterlerce düzenlenen kağıda ilişkin olup, hiç alınmayan veya noksan alınan damga vergisi ve cezasının, vergi için mükelleflere rücu hakkı olmak üzere, noterlerden alınacağı; noterlerce düzenlenmeyip sadece tasdik olunan kağıtlara ilişkin olup, ödenmeyen veya eksik ödenen damga vergisinden dolayı noterlerin sorumlu tutulamayacağı; bu gibi hallerde, sözkonusu damga vergisi ve gerektirdiği cezanın 213 sayılı Kanun hükümleri çerçevesinde mükellefinden aranacağı, noter hakkında ise, yalnızca kanunun öngördüğü cezanın uygulanabileceği sonucuna ulaşılmaktadır.</p>\n\n<p class=\"p_Normal\">Olayda, ... Bankası Eminönü Şubesi ile ... Denizcilik ve Ticaret Sanayi Anonim Şirketi arasında imzalanan sözleşmenin &quot;tip sözleşme&quot; olarak ... Bankasınca hazırlanıp notere tasdik ettirilen genel kredi sözleşmesi olduğu; başka anlatımla, noter tarafından düzenlenmiş olmadığı anlaşıldığından; tasdik işlemini yapan davacı adına</p>\n\n<p class=\"p_Normal\">488 sayılı Kanunun 24'üncü maddesi hükmüne dayanılarak damga vergisi tarh edilmesinde ve kusur cezası kesilmesinde hukuka uyarlık mevcut değildir. Bu bakımdan; dava konusu işlemi, işin esasını incelemek suretiyle, iptal eden mahkeme kararı sonucu itibarıyla yerinde görülmüştür.</p>\n\n<p class=\"p_Normal\">Açıklanan nedenle, temyiz isteminin reddine; mahkeme kararının onanmasına, 10.11.1999 gününde oybirliği ile karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"damgaveharcbedelininikmalinedeniylerucudavasi-7.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 20.08.2024</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:18:08.022822"
}