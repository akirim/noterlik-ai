{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\damgavergisi-5.html",
    "title": "DAMGA VERGİSİ -5",
    "description": "FİHRİST    DANIŞTAY KAR.   BÖLGE ADLİYE MAH. KAR.   YARGITAY KAR.   YEREL MAHKEME KAR.",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ DAMGA VERGİSİ -5 Email Gönder DAMGA VERGİSİ -5 << Fihrist-Ana sayfa >> DAMGA VERGİSİ -6 FİHRİST DANIŞTAY KAR.   BÖLGE ADLİYE MAH. KAR.   YARGITAY KAR.   YEREL MAHKEME KAR. T.C. DANIŞTAY 9. DAİRE E. 1996/472 K. 1996/2308 T. 19.6.1996 ÖZET: Çimento üreten şirketin bayilere gönderdiği ve ticari bağlantıyı sağlayan sözleşme olarak kabulü gereken belgeler, yasanın öngördüğü biçimde kesin rakam taşımadığından maktu damga vergisine tabi tutulması gerektiği hakkında. İstemin Özeti: Yükümlü şirket adına tarh olunan kaçakçılık cezalı damga vergisini tasdik eden vergi mahkemesi kararına yönelik temyiz istemini vergi aslı yönünden reddeden, olaya kusur cezası uygulanması icap edeceği gerekçesiyle ceza yönünden kısmen kabul ederek vergi mahkemesi kararını ceza yönünden bozan Danıştay Yedinci Dairesinin 6.6.1994 gün ve 1994/3105 sayılı kararının; damga vergisine konu belgelerin akdi tekemmül ettirecek nitelikte olmadığı, kaldı ki belli bir miktar da ihtiva etmediklerinden nispi vergilendirilmelerinin de yasal olmadığı ileri sürülerek düzeltilmesi istemidir. Savunmanın Özeti: Yasal dayanaktan yoksun istemin reddi gerektiği yolundadır. Savcı A.P.'nin Düşüncesi: Karar düzeltilmesi dilekçesinde ileri sürülen hususlar, 2577 sayılı İdari Yargılama Usulü Kanunu'nun 54.maddesinde yazılı nedenlerden hiçbirisine uymadığından istemin reddi gerekeceği düşünülmektedir. Tetkik Hakimi S.Y.'nin Düşüncesi: Uyuşmazlık konusu olayda bir sözleşmenin gerçekleştirildiğinin kabulü gerekmekte ise de, satın alınması öngörülen çimento miktarı belli olmakla birlikte kanunda öngörülen şekilde fiyatı ve kıymeti belirleyen kesin rakam bulunmadığından anılan sözleşmenin maktu damga vergisine tabi tutulması icap edeceği, bu nedenle kararın düzeltilmesi isteminin kabulü ile temyize konu vergi mahkemesi kararının bu doğrultuda bozulması gerekeceği düşünülmektedir. Türk milleti adına hüküm veren Danıştay Dokuzuncu Dairesince karar düzeltme dilekçesinde ileri sürülen sebepler, 2577 sayılı Kanunun 54.maddesi hükmüne uygun bulunduğundan düzeltme isteminin kabulüyle Danıştay Yedinci Dairesinin 6.06.1994 gün ve 1994/3105 sayılı kararı kaldırıldıktan sonra dosya yeniden incelenerek işin gereği görüşüldü: Uyuşmazlıkta, çimento üretimi ve satışı yapan yükümlü şirketin bayilerle \"Bayilik Şartları\" ve \"Talep Koşullarımız\" başlıklı yazılarla karşılıklı olarak bayilik tesis ettiği ve mal teslimine ilişkin bağlantı kurduğu, aslında bu bağlantıyı gerçekleştiren söz konusu yazıların icap ve kabul niteliğinde olduğu ve bir sözleşmenin gerçekleştirildiği ileri sürülerek nispi oranda vergilendirmek suretiyle kaçakçılık cezalı damga vergisi tarh olunduğu, tarhiyatın terkini istemiyle açılan davanın reddi üzerine karara karşı temyiz isteminde bulunulduğu anlaşılmaktadır. 488 sayılı Damga Vergisi Kanunu'nun 1.maddesinin 1. fıkrasında, bu kanuna ekli ( 1 ) sayılı tabloda yazılı kağıtların damga vergisine tabi olduğu belirtilmiş, anılan tablonun akitlerle ilgili kağıtlar başlığını taşıyan 1. bölümünde de mukavelenameler, taahhütnameler ve temliknamelerden belli parayı ihtiva edenlerin nispi, belli parayı ihtiva etmeyenlerin ise maktu damga vergisine tabi tutulacağı açıklanmıştır. Olayda, yükümlü şirket ile bayiler arasında karşılıklı olarak \"Bayilik Şartları\" ve \"Talep Koşullarım\" adı altında düzenlenen belgeler ile bayilik tesis edildiği ve ticari bağlantı yapıldığı, bu belgelerin dışında herhangi bir sözleşme yapılmadığı anlaşıldığından söz konusu belgelerin sözleşme olarak kabul edilmesi ve damga vergisine tabi tutulması gerekmektedir. Diğer taraftan aynı Kanunun 10. maddesinde, damga vergisinin nispi veya maktu olarak alınacağı, nispi vergide kağıtların nevi ve mahiyetlerine göre bu kağıtlarda yazılı belli paranın maktu vergide kağıtların mahiyetlerinin esas tutulacağı, belli para teriminin ise kağıtların ihtiva ettiği veya bunlara yazılı rakamların hasıl edeceği parayı ifade edeceği hükme bağlanmıştır. Bu durumda oluşan sözleşmede satın alınacak, diğer bir ifade ile bağlantı kurulan çimento miktarı belli olmakla beraber kanunda öngörülen şekilde fiyatı ve kıymeti belirleyen kesin rakam ( belli para ) bulunmadığından anılan sözleşmenin maktu damga vergisine tabi tutulması gerekirken, nispi damga vergisine tabi tutulmasında yasal isabet görülmemiştir. Açıklanan nedenlerle yükümlü temyiz isteminin kabulü ile İstanbul 9. Vergi Mahkemesinin 9.11.1992 gün ve 1992/2103 sayılı kararının BOZULMASINA, yeniden bir karar verilmek üzere dosyanın anılan mahkemeye gönderilmesine 19.6.1996 gününde oyçokluğu ile karar verildi. AZLIK OYU: Kararın düzeltilmesi isteminin reddi gerekeceği görüşü ile çoğunluk kararına karşıyım. Güncelleme: 20.08.2024 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "DANIŞTAY 9. DAİRE",
        "id": "",
        "class": [
          "p_Heading1"
        ]
      },
      {
        "level": 1,
        "text": "E. 1996/472",
        "id": "",
        "class": [
          "p_Heading1"
        ]
      },
      {
        "level": 1,
        "text": "K. 1996/2308",
        "id": "",
        "class": [
          "p_Heading1"
        ]
      },
      {
        "level": 1,
        "text": "T. 19.6.1996",
        "id": "",
        "class": [
          "p_Heading1"
        ]
      },
      {
        "level": 1,
        "text": "ÖZET: Çimento üreten şirketin bayilere gönderdiği ve ticari bağlantıyı sağlayan sözleşme olarak kabulü gereken belgeler, yasanın öngördüğü biçimde kesin rakam taşımadığından maktu damga vergisine tabi tutulması gerektiği hakkında.",
        "id": "",
        "class": [
          "p_Heading1"
        ]
      },
      {
        "level": 1,
        "text": "İstemin Özeti: Yükümlü şirket adına tarh olunan kaçakçılık cezalı damga vergisini tasdik eden vergi mahkemesi kararına yönelik temyiz istemini vergi aslı yönünden reddeden, olaya kusur cezası uygulanması icap edeceği gerekçesiyle ceza yönünden kısmen kabul ederek vergi mahkemesi kararını ceza yönünden bozan Danıştay Yedinci Dairesinin 6.6.1994 gün ve 1994/3105 sayılı kararının; damga vergisine konu belgelerin akdi tekemmül ettirecek nitelikte olmadığı, kaldı ki belli bir miktar da ihtiva etmediklerinden nispi vergilendirilmelerinin de yasal olmadığı ileri sürülerek düzeltilmesi istemidir.",
        "id": "",
        "class": [
          "p_Heading1"
        ]
      },
      {
        "level": 1,
        "text": "Savunmanın Özeti: Yasal dayanaktan yoksun istemin reddi gerektiği yolundadır.",
        "id": "",
        "class": [
          "p_Heading1"
        ]
      },
      {
        "level": 1,
        "text": "Savcı A.P.'nin Düşüncesi: Karar düzeltilmesi dilekçesinde ileri sürülen hususlar, 2577 sayılı İdari Yargılama Usulü Kanunu'nun 54.maddesinde yazılı nedenlerden hiçbirisine uymadığından istemin reddi gerekeceği düşünülmektedir.",
        "id": "",
        "class": [
          "p_Heading1"
        ]
      },
      {
        "level": 1,
        "text": "Tetkik Hakimi S.Y.'nin Düşüncesi: Uyuşmazlık konusu olayda bir sözleşmenin gerçekleştirildiğinin kabulü gerekmekte ise de, satın alınması öngörülen çimento miktarı belli olmakla birlikte kanunda öngörülen şekilde fiyatı ve kıymeti belirleyen kesin rakam bulunmadığından anılan sözleşmenin maktu damga vergisine tabi tutulması icap edeceği, bu nedenle kararın düzeltilmesi isteminin kabulü ile temyize konu vergi mahkemesi kararının bu doğrultuda bozulması gerekeceği düşünülmektedir.",
        "id": "",
        "class": [
          "p_Heading1"
        ]
      },
      {
        "level": 1,
        "text": "AZLIK OYU: Kararın düzeltilmesi isteminin reddi gerekeceği görüşü ile çoğunluk kararına karşıyım.",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fdamgavergisi-5.html",
        "title": "",
        "target": "",
        "type": "internal"
      },
      {
        "text": "DAMGA VERGİSİ -5",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?damgavergisi-5.html",
        "title": "",
        "target": "_top",
        "type": "internal"
      },
      {
        "text": "FİHRİST",
        "href": "fihrist.html",
        "title": "Noterlik Rehberi Ana Sayfa",
        "target": "",
        "type": "internal"
      },
      {
        "text": "DANIŞTAY KAR",
        "href": "danistay-kararlari.html",
        "title": "",
        "target": "",
        "type": "internal"
      },
      {
        "text": "BÖLGE ADLİYE MAH. KAR",
        "href": "bolge-adliye-mah-kararlari.html",
        "title": "",
        "target": "",
        "type": "internal"
      },
      {
        "text": "YARGITAY KAR",
        "href": "yargitay-kararlari.html",
        "title": "",
        "target": "",
        "type": "internal"
      },
      {
        "text": "YEREL MAHKEME KAR",
        "href": "yerel-mahkeme-kararlari.html",
        "title": "",
        "target": "",
        "type": "internal"
      },
      {
        "text": "Güncelleme: 20.08.2024",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "DAMGA VERGİSİ -5"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>DAMGA VERGİSİ -5</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"FİHRİST &nbsp; &nbsp;DANIŞTAY KAR. &nbsp; BÖLGE ADLİYE MAH. KAR. &nbsp; YARGITAY KAR. &nbsp; YEREL MAHKEME KAR. &nbsp;&nbsp;\" />\n\n   <link rel=\"canonical\" content=\"noterlikrehberi.net/rehber/index.html?damgavergisi-5.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"damgavergisi-5.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"DAMGA VERGİSİ -5\",\n\n   mailsubject: \"Tavsiye: Noterlik Rehberi - DAMGA VERGİSİ -6\",\n\n   sharesubject: \"Noterlik Rehberi - DAMGA VERGİSİ -6\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"DAMGAVERGISI-5\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"damgavergisi-5.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?damgavergisi-5.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?damgavergisi-5.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?damgavergisi-5.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?damgavergisi-5.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fdamgavergisi-5.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>DAMGA VERGİSİ -5</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?damgavergisi-5.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<p style=\"text-align: center; text-indent: -20px; margin: 0 0 0 40px;\"><span class=\"f_Heading1\" style=\"color: #800000; letter-spacing: 0;\">DAMGA VERGİSİ -6</span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"text-align: center; page-break-inside: avoid; page-break-after: avoid;\"><span class=\"f_Arial12\" style=\"font-size: 13px; font-weight: bold;\"><a href=\"fihrist.html\" class=\"topiclink\" title=\"Noterlik Rehberi Ana Sayfa\">FİHRİST</a> &nbsp;  <a href=\"danistay-kararlari.html\" class=\"topiclink\">DANIŞTAY KAR</a>. &nbsp; <a href=\"bolge-adliye-mah-kararlari.html\" class=\"topiclink\">BÖLGE ADLİYE MAH. KAR</a>. &nbsp; <a href=\"yargitay-kararlari.html\" class=\"topiclink\">YARGITAY KAR</a>. &nbsp; <a href=\"yerel-mahkeme-kararlari.html\" class=\"topiclink\">YEREL MAHKEME KAR</a>. &nbsp; </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">T.C.</span></p>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">DANIŞTAY 9. DAİRE</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">E. 1996/472</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">K. 1996/2308</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">T. 19.6.1996</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">ÖZET: </span><span style=\"font-family: 'Times New Roman',Times,Georgia,serif;\">Çimento üreten şirketin bayilere gönderdiği ve ticari bağlantıyı sağlayan sözleşme olarak kabulü gereken belgeler, yasanın öngördüğü biçimde kesin rakam taşımadığından maktu damga vergisine tabi tutulması gerektiği hakkında.</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">İstemin Özeti: </span><span style=\"font-family: 'Times New Roman',Times,Georgia,serif;\">Yükümlü şirket adına tarh olunan kaçakçılık cezalı damga vergisini tasdik eden vergi mahkemesi kararına yönelik temyiz istemini vergi aslı yönünden reddeden, olaya kusur cezası uygulanması icap edeceği gerekçesiyle ceza yönünden kısmen kabul ederek vergi mahkemesi kararını ceza yönünden bozan Danıştay Yedinci Dairesinin 6.6.1994 gün ve 1994/3105 sayılı kararının; damga vergisine konu belgelerin akdi tekemmül ettirecek nitelikte olmadığı, kaldı ki belli bir miktar da ihtiva etmediklerinden nispi vergilendirilmelerinin de yasal olmadığı ileri sürülerek düzeltilmesi istemidir.</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">Savunmanın Özeti: </span><span style=\"font-family: 'Times New Roman',Times,Georgia,serif;\">Yasal dayanaktan yoksun istemin reddi gerektiği yolundadır.</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">Savcı A.P.'nin Düşüncesi: </span><span style=\"font-family: 'Times New Roman',Times,Georgia,serif;\">Karar düzeltilmesi dilekçesinde ileri sürülen hususlar, 2577 sayılı İdari Yargılama Usulü Kanunu'nun 54.maddesinde yazılı nedenlerden hiçbirisine uymadığından istemin reddi gerekeceği düşünülmektedir.</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">Tetkik Hakimi S.Y.'nin Düşüncesi: </span><span style=\"font-family: 'Times New Roman',Times,Georgia,serif;\">Uyuşmazlık konusu olayda bir sözleşmenin gerçekleştirildiğinin kabulü gerekmekte ise de, satın alınması öngörülen çimento miktarı belli olmakla birlikte kanunda öngörülen şekilde fiyatı ve kıymeti belirleyen kesin rakam bulunmadığından anılan sözleşmenin maktu damga vergisine tabi tutulması icap edeceği, bu nedenle kararın düzeltilmesi isteminin kabulü ile temyize konu vergi mahkemesi kararının bu doğrultuda bozulması gerekeceği düşünülmektedir.</span></h1>\n\n<p class=\"p_Normal\" style=\"text-indent: 72px; margin: 19px 0 0 0;\"><span style=\"font-family: 'Times New Roman',Times,Georgia,serif;\">Türk milleti adına hüküm veren Danıştay Dokuzuncu Dairesince karar düzeltme dilekçesinde ileri sürülen sebepler, 2577 sayılı Kanunun 54.maddesi hükmüne uygun bulunduğundan düzeltme isteminin kabulüyle Danıştay Yedinci Dairesinin 6.06.1994 gün ve 1994/3105 sayılı kararı kaldırıldıktan sonra dosya yeniden incelenerek işin gereği görüşüldü: Uyuşmazlıkta, çimento üretimi ve satışı yapan yükümlü şirketin bayilerle &quot;Bayilik Şartları&quot; ve &quot;Talep Koşullarımız&quot; başlıklı yazılarla karşılıklı olarak bayilik tesis ettiği ve mal teslimine ilişkin bağlantı kurduğu, aslında bu bağlantıyı gerçekleştiren söz konusu yazıların icap ve kabul niteliğinde olduğu ve bir sözleşmenin gerçekleştirildiği ileri sürülerek nispi oranda vergilendirmek suretiyle kaçakçılık cezalı damga vergisi tarh olunduğu, tarhiyatın terkini istemiyle açılan davanın reddi üzerine karara karşı temyiz isteminde bulunulduğu anlaşılmaktadır.</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">488 sayılı Damga Vergisi Kanunu'nun 1.maddesinin 1. fıkrasında, bu kanuna ekli ( 1 ) sayılı tabloda yazılı kağıtların damga vergisine tabi olduğu belirtilmiş, anılan tablonun akitlerle ilgili kağıtlar başlığını taşıyan 1. bölümünde de mukavelenameler, taahhütnameler ve temliknamelerden belli parayı ihtiva edenlerin nispi, belli parayı ihtiva etmeyenlerin ise maktu damga vergisine tabi tutulacağı açıklanmıştır.</span></p>\n\n<p class=\"p_Normal\" style=\"text-align: left;\"><span style=\"font-family: 'Times New Roman',Times,Georgia,serif;\">Olayda, yükümlü şirket ile bayiler arasında karşılıklı olarak &quot;Bayilik Şartları&quot; ve</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">&quot;Talep Koşullarım&quot; adı altında düzenlenen belgeler ile bayilik tesis edildiği ve ticari bağlantı yapıldığı, bu belgelerin dışında herhangi bir sözleşme yapılmadığı anlaşıldığından söz konusu belgelerin sözleşme olarak kabul edilmesi ve damga vergisine tabi tutulması gerekmektedir.</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">Diğer taraftan aynı Kanunun 10. maddesinde, damga vergisinin nispi veya maktu olarak alınacağı, nispi vergide kağıtların nevi ve mahiyetlerine göre bu kağıtlarda yazılı belli paranın maktu vergide kağıtların mahiyetlerinin esas tutulacağı, belli para teriminin ise kağıtların ihtiva ettiği veya bunlara yazılı rakamların hasıl edeceği parayı ifade edeceği hükme bağlanmıştır. Bu durumda oluşan sözleşmede satın alınacak, diğer bir ifade ile bağlantı kurulan çimento miktarı belli olmakla beraber kanunda öngörülen şekilde fiyatı ve kıymeti belirleyen kesin rakam ( belli para ) bulunmadığından anılan sözleşmenin maktu damga vergisine tabi tutulması gerekirken, nispi damga vergisine tabi tutulmasında yasal isabet görülmemiştir.</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">Açıklanan nedenlerle yükümlü temyiz isteminin kabulü ile İstanbul 9. Vergi Mahkemesinin 9.11.1992 gün ve 1992/2103 sayılı kararının BOZULMASINA, yeniden bir karar verilmek üzere dosyanın anılan mahkemeye gönderilmesine 19.6.1996 gününde oyçokluğu ile karar verildi.</span></p>\n\n<h1 class=\"p_Heading1\" style=\"text-align: justify; margin: 19px 0 19px 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">AZLIK OYU: </span><span style=\"font-family: 'Times New Roman',Times,Georgia,serif;\">Kararın düzeltilmesi isteminin reddi gerekeceği görüşü ile çoğunluk kararına karşıyım.</span></h1>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"damgavergisi-5.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 20.08.2024</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:18:08.595961"
}