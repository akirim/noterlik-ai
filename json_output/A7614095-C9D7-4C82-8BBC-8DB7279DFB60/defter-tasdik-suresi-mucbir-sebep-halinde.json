{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\defter-tasdik-suresi-mucbir-sebep-halinde.html",
    "title": "DEFTER TASDİK SÜRESİ-MÜCBİR SEBEP HALİNDE",
    "description": "Yayın Tarihi: 14.12.2021 Yayınlayan: MEHMET MERT ÖKDEM Konu: Mücbir Sebep Halinde Defter Tasdik Süresi İçerik: Mali Danışmanlık-233-37629 - 11.10.2021    Sayın ...... Noteri",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ DEFTER TASDİK SÜRESİ-MÜCBİR SEBEP HALİNDE Email Gönder DEFTER TASDİK SÜRESİ-MÜCBİR SEBEP HALİNDE << Fihrist-Ana sayfa >> DEFTER TASDİK SÜRESİ-MÜCBİR SEBEP HALİNDE Yayın Tarihi: 14.12.2021 Yayınlayan: MEHMET MERT ÖKDEM Konu: Mücbir Sebep Halinde Defter Tasdik Süresi İçerik: Mali Danışmanlık-233-37629 - 11.10.2021 Sayın ...... Noteri İlgi: a) 14.09.2021 günlü ve 2021/225 sayılı yazınız. b) 22.09.2021 günlü ve Mali Danışmanlık-219-34985 sayılı yazımız. İlgi (a)’da kayıtlı yazınız ekinde yer alan ve Serbest Muhasebeci ...’e hitaben ... Vergi Dairesince Müdürlüğünce düzenlenmiş olan yazıda, Vergi Usul Kanununun 518 sayılı Tebliği ile  başlayan ve aynı Kanunun 528 sayılı Genel Tebliği ile sona eren “22.03.2020-26.06.2021” tarihleri arasında ilan edilmiş mücbir sebep halinden ve 13.08.2021 günlü ve 93744 sayılı Gelir İdaresi Başkanlığı yazısına istinaden  Sinop İli Merkez, Ayancık, Türkeli, Gerze, Boyabat ve Erfelek ilçelerinde sel tarihi itibariyle mükellefiyet kaydı bulunanların “11.08.2021-31.12.2021” tarihleri arasında bu mükellefiyetleri nedeniyle mücbir sebep hallerinden vergi kanunları uygulaması bakımından faydalanacaklarının belirtildiği, Serbest Muhasebeci ...’in, bahse konu yazı ile noterliğinize müracaat ederek, 2019 yılına ait yevmiye defterinin kapanış tasdikinin yapılmasını talep ettiği belirtilerek, söz konusu kapanış işleminin yapılıp yapılamayacağı hakkında Birliğimiz görüşü talep edilmiş, İlgi (b)’de kayıtlı yazımızda, konuyla ilgili olarak Hazine ve Maliye Bakanlığı Gelir İdaresi Başkanlığı ile Ticaret Bakanlığı İç Ticaret Genel Müdürlüğünden görüş talep edildiği anılan kurumlardan görüş alındığında tarafınıza ayrıca bilgi verileceği belirtilmiştir. Ticaret Bakanlığı İç Ticaret Genel Müdürlüğünden alınan bila tarih ve 67857964 sayılı yazıda, “İlgide kayıtlı yazınızda özetle, Serbest Muhasebeci ... tarafından yapılan başvuruya istinaden, 518 Sıra No.lu Vergi Usul Kanunu Genel Tebliği ve Kastamonu, Sinop ve Bartın’da yaşanan sel felaketi sebebiyle ilan edilmiş olan mücbir sebep halleri göz önünde bulundurularak, 2019 yılı hesap dönemine ilişkin yevmiye defterinin kapanış tasdikinin bugün itibariyle yapılmasının mümkün olup olmadığı hususunda Bakanlığımız değerlendirmeleri talep edilmektedir. Malumları olduğu üzere, Ticari Defterlere İlişkin Tebliğ’in 15‘inci maddesinin birinci fıkrasının (a) bendinde yevmiye defterinin izleyen hesap döneminin altıncı ayının sonuna kadar notere ibraz edilip son kaydın altına noterce “Görülmüştür” ibaresi yazılarak mühür ve imza ile onaylanmasının zorunlu olduğu hüküm altına alınmıştır. Bununla birlikte, anılan Tebliğ’in 15’inci maddesinin ikinci fıkrasında Vergi Usul Kanunu’nun 13’üncü ve 15’inci maddesi uyarınca Hazine ve Maliye Bakanlığı tarafından mücbir sebep halinin ilan edildiği yerlerde, defterlerin kapanış onaylarının, mücbir sebebin sona erdiği tarihi takip eden ikinci ayın sonuna kadar yapılabileceği hüküm altına alınmıştır. Diğer taraftan, 518 Sıra No.lu Vergi Usul Kanunu Genel Tebliğinin 3’üncü maddesinde ticari, zirai ve mesleki kazanç yönünden gelir vergisi mükellefiyeti bulunan veya salgından doğrudan etkilenen ya da içişleri Bakanlığınca alman tedbirler kapsamında geçici süreliğine faaliyetlerine ara verilmesine karar verilen işyerlerinin bulunduğu sektörlerde faaliyette bulunan mükellefler ile andan Tebliğ’in 5‘inci maddesinde 65 yaş ve üstünde olması veya kronik rahatsızlığı bulunması nedeniyle sokağa çıkma yasağı kapsamına giren mükellefler ve meslek mensupları ile beyanname/bildirimleri bu meslek mensuplarınca verilenler bakımından mücbir sebep ilan edilmiştir. Buna ilave olarak, Hazine ve Maliye Bakanlığı tarafından, 11.08.2021 tarihinde Kastamonu ili Abana, Azdavay, Bozkurt, Çatalzeytin, Devrekani, İnebolu, Küre, Pınarbaşı ve Şenpazar ilçeleri, Sinop ili Merkez, Ayancık, Türkeli, Gerze, Boyabat ve Erfelek ilçeleri ile Bartın ili Ulus ilçesinde meydana gelen sele ilişkin olarak, söz konusu ilçelerde mücbir sebep hali ilan edilmesi uygun bulunmuştur. Bu kapsamda, söz konusu yerlerde sel tarihi itibarıyla mükellefiyet kaydı bulunan mükelleflerin, bu mükellefiyetleri nedeniyle vergi kanunlarının uygulanması bakımından sel tarihi olan 11.08.2021 İla 31.12.2021 (bu tarihler dâhil) tarihleri arasında mücbir sebep halinde olduğu kabul edilmiştir. Öte yandan, anılan Tebliğ’in 25’inci maddesi uyarınca Tebliğ hükümleri Ticaret Bakanı ve Hazine ve Maliye Bakanı tarafından yürütüldüğünden konuya ilişkin olarak anılan Bakanlıktan görüş talebinde bulunulmuş olup, Bakanlığımıza cevaben gönderilen yazıda aynen “…mükelleflere ait ticari defterlerin kapanış onaylarına ilişkin sürenin mücbir sebep hali sebebiyle iki ay uzaması durumunun sadece Bakanlığımızca bölge, il, ilçe, mahal gibi yer bazında mücbir sebep hali ilan edildiği durumlara geçerli olacağı, 518 Sıra No.lu Vergi Usul Kanunu Genel Tebliği kapsamındaki mücbir sebep halinin ise mezkur Genel Tebliğ ile belirlenen şartları taşıyan mükellef grupları itibarıyla ilan edildiği dikkate alındığında, ticari defterlerin kapanış onaylarına ilişkin sürenin anılan Genel Tebliğ uyarınca ilan edilen mücbir sebep hali kapsamında uzamayacağı değerlendirilmektedir. ” denilmektedir. Bu itibarla, anılan mevzuat hükümleri ile Hazine ve Maliye Bakanlığı değerlendirmeleri bir bütün olarak göz önünde bulundurulduğunda, 518 Sıra No.lu Vergi Usul Kanunu Genel Tebliği kapsamındaki mücbir sebep hali ticari defterlerin kapanış onaylarına ilişkin süreyi uzatmayacağından, 2019 yılı hesap dönemi yevmiye defteri kapanış onaylarının, Ticari Defterlere İlişkin Tebliğ’in 15’inci maddesinin birinci fıkrasının (a) bendi uyarınca, izleyen hesap döneminin altıncı ayının sonuna kadar yaptırılmış olması gerektiği mütalaa edilmektedir.” denilmektedir. Buna göre, bugün itibariyle 2019 yılına ait yevmiye defterlerinin kapanış tasdikinin noterliğinizce gerçekleştirilmesi mümkün bulunmamaktadır.  Bilgilerinizi rica ederim. Dursun CİN Başkan Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "DEFTER TASDİK SÜRESİ-MÜCBİR SEBEP HALİNDE",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fdefter-tasdik-suresi-mucbir-sebep-halinde.html",
        "title": "",
        "target": "",
        "type": "internal"
      },
      {
        "text": "DEFTER TASDİK SÜRESİ-MÜCBİR SEBEP HALİNDE",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?defter-tasdik-suresi-mucbir-sebep-halinde.html",
        "title": "",
        "target": "_top",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "DEFTER TASDİK SÜRESİ-MÜCBİR SEBEP HALİNDE"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>DEFTER TASDİK SÜRESİ-MÜCBİR SEBEP HALİNDE&nbsp;</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi: 14.12.2021 Yayınlayan: MEHMET MERT ÖKDEM Konu: Mücbir Sebep Halinde Defter Tasdik Süresi İçerik: Mali Danışmanlık-233-37629 - 11.10.2021 &nbsp; &nbsp;Sayın&nbsp;...... Noteri\" />\n\n   <link rel=\"canonical\" content=\"noterlikrehberi.net/rehber/index.html?defter-tasdik-suresi-mucbir-sebep-halinde.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"defter-tasdik-suresi-mucbir-sebep-halinde.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"DEFTER TASDİK SÜRESİ-MÜCBİR SEBEP HALİNDE&nbsp;\",\n\n   mailsubject: \"Tavsiye: Noterlik Rehberi - DEFTER TASDİK SÜRESİ-MÜCBİR SEBEP HALİNDE\",\n\n   sharesubject: \"Noterlik Rehberi - DEFTER TASDİK SÜRESİ-MÜCBİR SEBEP HALİNDE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"DEFTER-TASDIK-SURESI-MUCBIR-SEBEP-HALINDE\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"defter-tasdik-suresi-mucbir-sebep-halinde.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?defter-tasdik-suresi-mucbir-sebep-halinde.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?defter-tasdik-suresi-mucbir-sebep-halinde.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?defter-tasdik-suresi-mucbir-sebep-halinde.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?defter-tasdik-suresi-mucbir-sebep-halinde.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fdefter-tasdik-suresi-mucbir-sebep-halinde.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>DEFTER TASDİK SÜRESİ-MÜCBİR SEBEP HALİNDE&nbsp;</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?defter-tasdik-suresi-mucbir-sebep-halinde.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">DEFTER TASDİK SÜRESİ-MÜCBİR SEBEP HALİNDE </span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"background: #ffffff;\"><span style=\"font-weight: bold;\">Yayın Tarihi: </span>14.12.2021</p>\n\n<p style=\"background: #ffffff;\"><span style=\"font-weight: bold;\">Yayınlayan: </span>MEHMET MERT ÖKDEM</p>\n\n<p style=\"background: #ffffff;\"><span style=\"font-weight: bold;\">Konu: </span>Mücbir Sebep Halinde Defter Tasdik Süresi</p>\n\n<p style=\"background: #ffffff;\"><span style=\"font-weight: bold;\">İçerik: </span>Mali Danışmanlık<span style=\"font-weight: bold;\">-233-37629</span> - <span style=\"font-weight: bold;\">11.10.2021</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Sayın ...... Noteri</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">İlgi: </span></p>\n\n<p style=\"background: #ffffff; margin: 0 0 7px 0;\">a) 14.09.2021 günlü ve 2021/225 sayılı yazınız.<br />\n\nb) 22.09.2021 günlü ve Mali Danışmanlık-219-34985 sayılı yazımız.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; İlgi (a)’da kayıtlı yazınız ekinde yer alan ve Serbest Muhasebeci ...’e hitaben ... Vergi Dairesince Müdürlüğünce düzenlenmiş olan yazıda, Vergi Usul Kanununun 518 sayılı Tebliği ile  başlayan ve aynı Kanunun 528 sayılı Genel Tebliği ile sona eren “22.03.2020-26.06.2021” tarihleri arasında ilan edilmiş mücbir sebep halinden ve 13.08.2021 günlü ve 93744 sayılı Gelir İdaresi Başkanlığı yazısına istinaden  Sinop İli Merkez, Ayancık, Türkeli, Gerze, Boyabat ve Erfelek ilçelerinde sel tarihi itibariyle mükellefiyet kaydı bulunanların “11.08.2021-31.12.2021” tarihleri arasında bu mükellefiyetleri nedeniyle mücbir sebep hallerinden vergi kanunları uygulaması bakımından faydalanacaklarının belirtildiği,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Serbest Muhasebeci ...’in, bahse konu yazı ile noterliğinize müracaat ederek, 2019 yılına ait yevmiye defterinin kapanış tasdikinin yapılmasını talep ettiği belirtilerek, söz konusu kapanış işleminin yapılıp yapılamayacağı hakkında Birliğimiz görüşü talep edilmiş,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; İlgi (b)’de kayıtlı yazımızda, konuyla ilgili olarak Hazine ve Maliye Bakanlığı Gelir İdaresi Başkanlığı ile Ticaret Bakanlığı İç Ticaret Genel Müdürlüğünden görüş talep edildiği anılan kurumlardan görüş alındığında tarafınıza ayrıca bilgi verileceği belirtilmiştir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; Ticaret Bakanlığı İç Ticaret Genel Müdürlüğünden alınan bila tarih ve 67857964 sayılı yazıda,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; <span style=\"font-weight: bold;\">“İlgide kayıtlı yazınızda özetle, Serbest Muhasebeci ... tarafından yapılan başvuruya istinaden, 518 Sıra No.lu Vergi Usul Kanunu Genel Tebliği ve Kastamonu, Sinop ve Bartın’da yaşanan sel felaketi sebebiyle ilan edilmiş olan mücbir sebep halleri göz önünde bulundurularak, 2019 yılı hesap dönemine ilişkin yevmiye defterinin kapanış tasdikinin bugün itibariyle yapılmasının mümkün olup olmadığı hususunda Bakanlığımız değerlendirmeleri talep edilmektedir.</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">  &nbsp; &nbsp; &nbsp; &nbsp; Malumları olduğu üzere, Ticari Defterlere İlişkin Tebliğ’in 15‘inci maddesinin birinci fıkrasının (a) bendinde yevmiye defterinin izleyen hesap döneminin altıncı ayının sonuna kadar notere ibraz edilip son kaydın altına noterce “Görülmüştür” ibaresi yazılarak mühür ve imza ile onaylanmasının zorunlu olduğu hüküm altına alınmıştır.</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">  &nbsp; &nbsp; &nbsp; &nbsp; Bununla birlikte, anılan Tebliğ’in 15’inci maddesinin ikinci fıkrasında Vergi Usul Kanunu’nun 13’üncü ve 15’inci maddesi uyarınca Hazine ve Maliye Bakanlığı tarafından mücbir sebep halinin ilan edildiği yerlerde, defterlerin kapanış onaylarının, mücbir sebebin sona erdiği tarihi takip eden ikinci ayın sonuna kadar yapılabileceği hüküm altına alınmıştır.</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">  &nbsp; &nbsp; &nbsp; &nbsp; &nbsp; Diğer taraftan, 518 Sıra No.lu Vergi Usul Kanunu Genel Tebliğinin 3’üncü maddesinde ticari, zirai ve mesleki kazanç yönünden gelir vergisi mükellefiyeti bulunan veya salgından doğrudan etkilenen ya da içişleri Bakanlığınca alman tedbirler kapsamında geçici süreliğine faaliyetlerine ara verilmesine karar verilen işyerlerinin bulunduğu sektörlerde faaliyette bulunan mükellefler ile andan Tebliğ’in 5‘inci maddesinde 65 yaş ve üstünde olması veya kronik rahatsızlığı bulunması nedeniyle sokağa çıkma yasağı kapsamına giren mükellefler ve meslek mensupları ile beyanname/bildirimleri bu meslek mensuplarınca verilenler bakımından mücbir sebep ilan edilmiştir.</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">  &nbsp; &nbsp; &nbsp; &nbsp; Buna ilave olarak, Hazine ve Maliye Bakanlığı tarafından, 11.08.2021 tarihinde Kastamonu ili Abana, Azdavay, Bozkurt, Çatalzeytin, Devrekani, İnebolu, Küre, Pınarbaşı ve Şenpazar ilçeleri, Sinop ili Merkez, Ayancık, Türkeli, Gerze, Boyabat ve Erfelek ilçeleri ile Bartın ili Ulus ilçesinde meydana gelen sele ilişkin olarak, söz konusu ilçelerde mücbir sebep hali ilan edilmesi uygun bulunmuştur. Bu kapsamda, söz konusu yerlerde sel tarihi itibarıyla mükellefiyet kaydı bulunan mükelleflerin, bu mükellefiyetleri nedeniyle vergi kanunlarının uygulanması bakımından sel tarihi olan 11.08.2021 İla 31.12.2021 (bu tarihler dâhil) tarihleri arasında mücbir sebep halinde olduğu kabul edilmiştir.</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">  &nbsp; &nbsp; &nbsp; &nbsp; Öte yandan, anılan Tebliğ’in 25’inci maddesi uyarınca Tebliğ hükümleri Ticaret Bakanı ve Hazine ve Maliye Bakanı tarafından yürütüldüğünden konuya ilişkin olarak anılan Bakanlıktan görüş talebinde bulunulmuş olup, Bakanlığımıza cevaben gönderilen yazıda aynen </span><span style=\"font-weight: bold; text-decoration: underline;\">“…mükelleflere ait ticari defterlerin kapanış onaylarına ilişkin sürenin mücbir sebep hali sebebiyle iki ay uzaması durumunun sadece Bakanlığımızca bölge, il, ilçe, mahal gibi yer bazında mücbir sebep hali ilan edildiği durumlara geçerli olacağı, 518 Sıra No.lu Vergi Usul Kanunu Genel Tebliği kapsamındaki mücbir sebep halinin ise mezkur Genel Tebliğ ile belirlenen şartları taşıyan mükellef grupları itibarıyla ilan edildiği dikkate alındığında, ticari defterlerin kapanış onaylarına ilişkin sürenin anılan Genel Tebliğ uyarınca ilan edilen mücbir sebep hali kapsamında uzamayacağı değerlendirilmektedir. ”</span><span style=\"font-weight: bold;\"> denilmektedir.</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">  &nbsp; &nbsp; &nbsp; &nbsp; Bu itibarla, anılan mevzuat hükümleri ile Hazine ve Maliye Bakanlığı değerlendirmeleri bir bütün olarak göz önünde bulundurulduğunda, 518 Sıra No.lu Vergi Usul Kanunu Genel Tebliği kapsamındaki mücbir sebep hali ticari defterlerin kapanış onaylarına ilişkin süreyi uzatmayacağından, 2019 yılı hesap dönemi yevmiye defteri kapanış onaylarının, Ticari Defterlere İlişkin Tebliğ’in 15’inci maddesinin birinci fıkrasının (a) bendi uyarınca, izleyen hesap döneminin altıncı ayının sonuna kadar yaptırılmış olması gerektiği mütalaa edilmektedir.”</span> denilmektedir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; Buna göre, bugün itibariyle 2019 yılına ait yevmiye defterlerinin kapanış tasdikinin noterliğinizce gerçekleştirilmesi mümkün bulunmamaktadır.  Bilgilerinizi rica ederim.<br />\n\n&nbsp;</p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Dursun CİN</span><br />\n\n<span style=\"font-weight: bold;\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"defter-tasdik-suresi-mucbir-sebep-halinde.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:18:13.055469"
}