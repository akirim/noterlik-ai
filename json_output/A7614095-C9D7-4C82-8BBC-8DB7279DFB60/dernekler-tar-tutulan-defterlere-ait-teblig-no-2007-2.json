{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\dernekler-tar-tutulan-defterlere-ait-teblig-no-2007-2.html",
    "title": "DERNEKLER TARAFINDAN TUTULAN DEFTERLERE AİT TEBLİĞ NO: 2007/2",
    "description": "DERNEKLER TARAFINDAN TUTULAN DEFTERLERE AİT TEBLİĞ NO: 2007/2",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ DERNEKLER TARAFINDAN TUTULAN DEFTERLERE AİT TEBLİĞ NO: 2007/2 Email Gönder DERNEKLER TARAFINDAN TUTULAN DEFTERLERE AİT TEBLİĞ NO: 2007/2 << Fihrist-Ana sayfa >> DERNEKLER TARAFINDAN TUTULAN DEFTERLERE AİT TEBLİĞ NO: 2007/2 << Fihrist-Ana sayfa >> DERNEKLER TARAFINDAN TUTULAN DEFTERLERE AİT TEBLİĞ NO: 2007/2 MEVZUAT    17 SAYILI GENELGE    49 SAYILI GENELGE GENELGE VE GENEL YAZILAR    DEFTERLER    İMZA SİRKÜLERİ Amaç MADDE 1 – (1) Bu Tebliğin amacı, dernekler tarafından tutulması zorunlu olan Karar, Evrak Kayıt, Demirbaş ve İşletme Hesabı Defterine yazılması gereken bilgileri ve bu defterlerin şeklini belirlemektir. Kapsam MADDE 2 – (1) Bu Tebliğ; 5253 sayılı Dernekler Kanununun 11 inci maddesi ile 31/3/2005 tarihli ve 25772 sayılı Resmî Gazete’de yayımlanarak yürürlüğe giren Dernekler Yönetmeliğinin 32 nci maddesi gereğince Karar, Evrak Kayıt, Demirbaş ve İşletme Hesabı Defterini tutmakla yükümlü olan dernekleri kapsamaktadır. Hukuki dayanak MADDE 3 – (1) Bu Tebliğ, Dernekler Yönetmeliğinin 102 nci maddesine göre hazırlanmıştır. Tanımlar MADDE 4 – (1) Bu Tebliğin uygulanmasında; a) Dernek: 5253 sayılı Dernekler Kanunu ve 4721 sayılı Türk Medeni Kanununa göre kurulan dernekleri, b) Dernekler Yönetmeliği: 31/3/2005 tarih ve 25772 sayılı Resmî Gazete’de yayımlanan Dernekler Yönetmeliğini, ifade eder. Karar defteri MADDE 5 – (1) Karar defteri Ek-1’de gösterilen örneğe uygun tutulur. Bu deftere kararın tarih ve sayısı ile konusunun yazılması zorunludur, ancak alınan karar birden fazla konuyu içeriyorsa, konu kısmına genel nitelikte ibareler yazılabilir. (2) Karar defterinin \"Toplantıya Katılan Üyelerin Adı ve Soyadı\" kısmına yalnızca toplantıya katılan yönetim kurulu üyelerinin adı ve soyadları yazılır. Toplantıda alınan kararlar \"Kararın Metni\" kısmına yazılır ve kararın altı toplantıya katılan üyeler tarafından imzalanır. Ancak, karara katılmayan üyeler, karara katılmadıklarını belirten ibareleri yazarak kararın altına imza atarlar. Aynı toplantıda alınan kararların birden fazla sayfaya yazılması halinde, her sayfa paraf edilerek kararın bittiği sayfa imzalanır. Her yılın ilk kararına (1)’den başlayarak numara verilir. Evrak kayıt defteri MADDE 6 – (1) Evrak kayıt defteri; karşılıklı sayfalarda yer alan, Ek-2 ve Ek-3’de örneği gösterilen \"Gelen Evrak\" ve \"Giden Evrak\" şeklinde iki bölüm halinde tutulur. Gelen evraklar gelen evrak bölümüne, giden evraklar giden evrak bölümüne olmak üzere, her bir satıra ilgili evraka ait bilgiler yazılır. Gelen ve giden evrak kayıt sıra numaraları, her yılın başında (1) sıra numarası ile başlar. Gelen ve giden evrak kayıt defteri, \"gelen evrak kayıt defteri\" ve \"giden evrak kayıt defteri\" olarak ayrı defterler halinde tutulabilir. Bu şekilde tutulan defterler bir araya getirilerek tek bir defter olarak muhafaza edilir. Demirbaş defteri MADDE 7 – (1) Demirbaş defteri Ek-4’te gösterilen örneğe uygun tutulur. Bu defterin her bir satırına ve ilgili sütunun altına bir demirbaşa ait bilgiler yazılır. Parçaları ile bir bütün olan ve bu şekilde alınmış demirbaşlar bir satıra kaydedilir ve adedi sütununa takım ve benzeri ibareler yazılır. Diğer sütunlara yazılamayan, ancak yazılması gerekli görülen bilgiler açıklama sütununda belirtilir. Bilânço esasına göre defter tutulması halinde, demirbaş defteri tutulmaz. İşletme hesabı defteri MADDE 8 – (1) İşletme hesabı defteri; karşılıklı sayfalarda yer alan, Ek-5 ve Ek-6’da örneği gösterilen \"Gelirler\" ve \"Giderler\" şeklinde iki bölüm halinde tutulur. Gelirler gelir bölümüne giderler gider bölümüne olmak üzere, her bir satıra ve ilgili sütunun altına bir belgeye ait bilgiler yazılır. (2) Bu defter hesap dönemi sonunda, Dernekler Yönetmeliğinin eki (Ek-16)’da belirtilen örneğe uygun olarak düzenlenen \"İşletme Hesabı Tablosu\" nun yazılması ile kapatılır. Yeni döneme ait kayıtlara (1)’den başlayarak sıra numarası verilir. Defterlerin tutulma usulü ve tasdiki MADDE 9 – (1) Dernekler tarafından tutulacak defterlerin mürekkepli veya tükenmez kalemle yazılması zorunludur. Elektronik sistemler ve yazı makineleri aracılığıyla örneğine uygun olarak yazdırılan form veya sürekli formlar defterlere yapıştırılarak kullanılabilir. Ancak, defterlere yapıştırılan çıktı köşelerinin, deftere temas edecek şekilde ve yeni bir karar alınmadan önce notere tasdik ettirilmesi şarttır. (2) Bilgisayar ortamında tutulan defterlerin, il dernekler müdürlükleri veya notere onaylattırılmış form veya sürekli formlara elektronik sistemler ve yazı makineleri aracılığıyla yazdırılması zorunludur. Form ve sürekli formların yalnızca bir yüzüne sayfa numarası verilerek bu yüzü onaylanır. Bu formların onaysız ve numarasız arka yüzlerine defter kayıtları yazdırılmaz. (3) Bilgisayar ortamında tutulması halinde, iki ayrı bölümden oluşan evrak kayıt defteri veya işletme hesabı defterinin bölümlerini oluşturan form veya sürekli formlar birbirinden bağımsız olarak tertip edilebilir. Bu şekilde çıktısı alınan ilgili bölümler bir araya getirilerek evrak kayıt defteri veya işletme hesabı defteri şeklinde tek bir defter olarak muhafaza edilir. (4) Dernekler tarafından tutulması zorunlu olan defterlerin, derneklerin yerleşim yerinin bulunduğu il dernekler müdürlüklerinden veya noterlerden onaylı olması zorunludur. İlçelerde, büyükşehir belediyesi sınırları içinde kalan ilçeler dâhil, dernekler büro şeflikleri tarafından defter tasdiki yapılmaz. (5) Tasdik ettirilen defterlerin kullanılmasına sayfaları bitene kadar devam edilir. Ancak, her yıl yeniden defter tutulması veya zorunlu olarak defterin değiştirilmesi gibi hallerde, önceki defterlerin kullanılmayan boş sayfaları iptal edilir. Diğer hükümler MADDE 10 – (1) Dernekler, hâlen kullanmakta oldukları defterlerini, kullanılan defterler bitinceye kadar kullanabilirler. Ancak, bu Tebliğ gereğince kaydı zorunlu olan bilgilerin defterin uygun satır veya sütunlarına yazılması şarttır. (2) Bu Tebliğ veya Dernekler Yönetmeliği ekinde gösterilen örneklere uygun olmayan defterler, il dernekler müdürlükleri veya noterler tarafından onaylanmaz. İsteğe bağlı bilgiler MADDE 11 – (1) Derneklerin istemeleri halinde, Dernekler Yönetmeliği ve tebliğlerde belirlenen şekle uygun olmak şartıyla, derneklerin tutmakla zorunlu oldukları defterlere ilave bilgileri içeren satır veya sütunlar eklenebilir. Uygulanacak hükümler MADDE 12 – (1) Bu Tebliğ; derneklerin şubeleri, derneklerin oluşturdukları federasyon ve federasyonların oluşturdukları konfederasyonlar, merkezleri yurt dışında bulunan dernekler ile dernek ve vakıf dışındaki kâr amacı gütmeyen kuruluşların Türkiye’deki şubeleri hakkında da uygulanır. Yürürlük MADDE 13 – (1) Bu Tebliğ yayımı tarihinde yürürlüğe girer. Yürütme MADDE 14 – (1) Bu Tebliğ hükümlerini İçişleri Bakanı yürütür. Ekleri için tıklayınız. Güncelleme: 13.08.2024 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "DERNEKLER TARAFINDAN TUTULAN DEFTERLERE AİT TEBLİĞ NO: 2007/2",
        "id": "",
        "class": [
          "p_Heading1"
        ]
      },
      {
        "level": 1,
        "text": "DERNEKLER TARAFINDAN TUTULAN DEFTERLERE AİT TEBLİĞ NO: 2007/2",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fdernekler-tar-tutulan-defterlere-ait-teblig-no-2007-2.html",
        "title": "",
        "target": "",
        "type": "internal"
      },
      {
        "text": "DERNEKLER TARAFINDAN TUTULAN DEFTERLERE AİT TEBLİĞ NO: 2007/2",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?dernekler-tar-tutulan-defterlere-ait-teblig-no-2007-2.html",
        "title": "",
        "target": "_top",
        "type": "internal"
      },
      {
        "text": "<< Fihrist-Ana sayfa >>",
        "href": "index.html?dernekler-tar-tutulan-defterlere-ait-teblig-no-2007-2.html",
        "title": "",
        "target": "_top",
        "type": "internal"
      },
      {
        "text": "MEVZUAT",
        "href": "dernek-mevzuati.html",
        "title": "DERNEK MEVZUATI",
        "target": "",
        "type": "internal"
      },
      {
        "text": "17 SAYILI GENELGE",
        "href": "temsil-imza-onaylamasi-ve-imza-sirkuleri-dernek-vakif-diger-kurum-kuruluslarda-birlestirilmis-17-sayili-genelge.html#derneklervebunlarintcarletmeler",
        "title": "TEMSİL, İMZA ONAYLAMASI VE İMZA SİRKÜLERİ İŞLEMLERİ (DERNEKLER, VAKIFLAR VE DİĞER BAZI KURUM VE KURULUŞLARDA) HAK. BİRLEŞTİRİLMİŞ 17 SAYILI GENELGE",
        "target": "",
        "type": "internal"
      },
      {
        "text": "49 SAYILI GENELGE",
        "href": "dernek-islemleri-hak-birlestirilmis-49-sayili-genelge.html",
        "title": "DERNEK İŞLEMLERİ HAK. BİRLEŞTİRİLMİŞ 49 SAYILI GENELGE",
        "target": "",
        "type": "internal"
      },
      {
        "text": "GENELGE VE GENEL YAZILAR",
        "href": "dernekler-hakkinda-genelge-ve-genel-yazilar.html",
        "title": "",
        "target": "",
        "type": "internal"
      },
      {
        "text": "DEFTERLER",
        "href": "javascript:void(0);",
        "title": "DERNEK DEFTERLERİ",
        "target": "",
        "type": "internal"
      },
      {
        "text": "İMZA SİRKÜLERİ",
        "href": "dernek-imza-sirkuleri.html",
        "title": "DERNEK İMZA SİRKÜLERİ",
        "target": "",
        "type": "internal"
      },
      {
        "text": "Dernekler Kanunu",
        "href": "dernekler-kanunu.html",
        "title": "",
        "target": "",
        "type": "internal"
      },
      {
        "text": "Dernekler Yönetmeliği",
        "href": "dernekler-yonetmeligi.html#32",
        "title": "",
        "target": "",
        "type": "internal"
      },
      {
        "text": "Dernekler Yönetmeliği",
        "href": "dernekler-yonetmeligi.html",
        "title": "",
        "target": "",
        "type": "internal"
      },
      {
        "text": "Dernekler Kanunu",
        "href": "dernekler-kanunu.html",
        "title": "",
        "target": "",
        "type": "internal"
      },
      {
        "text": "Dernekler Yönetmeliği",
        "href": "dernekler-yonetmeligi.html",
        "title": "",
        "target": "",
        "type": "internal"
      },
      {
        "text": "Dernekler Yönetmeliği",
        "href": "dernekler-yonetmeligi.html",
        "title": "",
        "target": "",
        "type": "internal"
      },
      {
        "text": "Dernekler Yönetmeliği",
        "href": "dernekler-yonetmeligi.html",
        "title": "",
        "target": "",
        "type": "internal"
      },
      {
        "text": "Ekleri için tıklayınız.",
        "href": "https://www.mevzuat.gov.tr/mevzuatmetin/yonetmelik/9.5.11483-Ek.xls",
        "title": "",
        "target": "",
        "type": "external"
      },
      {
        "text": "Güncelleme: 13.08.2024",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "DERNEKLER TARAFINDAN TUTULAN DEFTERLERE AİT TEBLİĞ NO: 2007/2"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>DERNEKLER TARAFINDAN TUTULAN DEFTERLERE AİT TEBLİĞ NO: 2007/2</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"DERNEKLER TARAFINDAN TUTULAN DEFTERLERE AİT TEBLİĞ NO: 2007/2\" />\n\n   <link rel=\"canonical\" content=\"noterlikrehberi.net/rehber/index.html?dernekler-tar-tutulan-defterlere-ait-teblig-no-2007-2.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\ndiv#hmheader {display: none;}\n\ndiv.navdivs {display: none;} /*$$$ CHECK */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\nhmHeaderTopic = false;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"dernekler-tar-tutulan-defterlere-ait-teblig-no-2007-2.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"DERNEKLER TARAFINDAN TUTULAN DEFTERLERE AİT TEBLİĞ NO: 2007/2\",\n\n   mailsubject: \"Tavsiye: Noterlik Rehberi - DERNEKLER TARAFINDAN TUTULAN DEFTERLERE AİT TEBLİĞ NO: 2007/2\",\n\n   sharesubject: \"Noterlik Rehberi - DERNEKLER TARAFINDAN TUTULAN DEFTERLERE AİT TEBLİĞ NO: 2007/2\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"DERNEKLER-TAR-TUTULAN-DEFTERLERE-AIT-TEBLIG-NO-2007-2\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: false,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"dernekler-tar-tutulan-defterlere-ait-teblig-no-2007-2.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?dernekler-tar-tutulan-defterlere-ait-teblig-no-2007-2.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?dernekler-tar-tutulan-defterlere-ait-teblig-no-2007-2.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?dernekler-tar-tutulan-defterlere-ait-teblig-no-2007-2.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?dernekler-tar-tutulan-defterlere-ait-teblig-no-2007-2.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fdernekler-tar-tutulan-defterlere-ait-teblig-no-2007-2.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>DERNEKLER TARAFINDAN TUTULAN DEFTERLERE AİT TEBLİĞ NO: 2007/2</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?dernekler-tar-tutulan-defterlere-ait-teblig-no-2007-2.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">DERNEKLER TARAFINDAN TUTULAN DEFTERLERE AİT TEBLİĞ NO: 2007/2</span></h1>\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n<p id=\"breadcrumbs\" class=\"sync-toc\">\n\n\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?dernekler-tar-tutulan-defterlere-ait-teblig-no-2007-2.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span></b></p>\n\n\n\n<!--ZOOMRESTART-->\n\n<h1 class=\"p_Heading1\"><span class=\"f_Heading1\">DERNEKLER TARAFINDAN TUTULAN DEFTERLERE AİT TEBLİĞ NO: 2007/2</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"dernek-mevzuati.html\" class=\"topiclink\" title=\"DERNEK MEVZUATI\">MEVZUAT</a>  &nbsp; <a href=\"temsil-imza-onaylamasi-ve-imza-sirkuleri-dernek-vakif-diger-kurum-kuruluslarda-birlestirilmis-17-sayili-genelge.html#derneklervebunlarintcarletmeler\" class=\"topiclink\" title=\"TEMSİL, İMZA ONAYLAMASI VE İMZA SİRKÜLERİ İŞLEMLERİ (DERNEKLER, VAKIFLAR VE DİĞER BAZI KURUM VE KURULUŞLARDA) HAK. BİRLEŞTİRİLMİŞ 17 SAYILI GENELGE\">17 SAYILI GENELGE</a>  &nbsp; <a href=\"dernek-islemleri-hak-birlestirilmis-49-sayili-genelge.html\" class=\"topiclink\" title=\"DERNEK İŞLEMLERİ HAK. BİRLEŞTİRİLMİŞ 49 SAYILI GENELGE\">49 SAYILI GENELGE</a>  &nbsp; <a href=\"dernekler-hakkinda-genelge-ve-genel-yazilar.html\" class=\"topiclink\"> GENELGE VE GENEL YAZILAR</a>  &nbsp; <a href=\"javascript:void(0);\" onclick=\"return hmshowPopup(event, popid_1875432938, this);\" class=\"popuplink\" title=\"DERNEK DEFTERLERİ\">DEFTERLER</a>  &nbsp; <a href=\"dernek-imza-sirkuleri.html\" class=\"topiclink\" title=\"DERNEK İMZA SİRKÜLERİ\">İMZA SİRKÜLERİ</a></span></p>\n\n<p class=\"p_Normal\">&nbsp;</p>\n\n<p class=\"p_Normal\">&nbsp;</p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp;Amaç</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;MADDE 1 – </span><span style=\"font-size: 15px; font-family: 'Times New Roman',Times,Georgia,serif;\">(1) Bu Tebliğin amacı, dernekler tarafından tutulması zorunlu olan Karar, Evrak Kayıt, Demirbaş ve İşletme Hesabı Defterine yazılması gereken bilgileri ve bu defterlerin şeklini belirlemektir.</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;Kapsam</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;MADDE 2 –</span><span style=\"font-size: 15px; font-family: 'Times New Roman',Times,Georgia,serif;\"> (1) Bu Tebliğ; 5253 sayılı </span><span style=\"font-size: 15px; font-family: 'Times New Roman',Times,Georgia,serif;\"><a href=\"dernekler-kanunu.html\" class=\"topiclink\">Dernekler Kanunu</a></span><span style=\"font-size: 15px; font-family: 'Times New Roman',Times,Georgia,serif;\">nun 11 inci maddesi ile 31/3/2005 tarihli ve 25772 sayılı Resmî Gazete’de yayımlanarak yürürlüğe giren </span><span style=\"font-size: 15px; font-family: 'Times New Roman',Times,Georgia,serif;\"><a href=\"dernekler-yonetmeligi.html#32\" class=\"topiclink\">Dernekler Yönetmeliği</a></span><span style=\"font-size: 15px; font-family: 'Times New Roman',Times,Georgia,serif;\">nin 32 nci maddesi gereğince Karar, Evrak Kayıt, Demirbaş ve İşletme Hesabı Defterini tutmakla yükümlü olan dernekleri kapsamaktadır.</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;Hukuki dayanak</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;MADDE 3 –</span><span style=\"font-size: 15px; font-family: 'Times New Roman',Times,Georgia,serif;\"> (1) Bu Tebliğ, </span><span style=\"font-size: 15px; font-family: 'Times New Roman',Times,Georgia,serif;\"><a href=\"dernekler-yonetmeligi.html\" class=\"topiclink\">Dernekler Yönetmeliği</a></span><span style=\"font-size: 15px; font-family: 'Times New Roman',Times,Georgia,serif;\">nin 102 nci maddesine göre hazırlanmıştır.</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;Tanımlar</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;MADDE 4 –</span><span style=\"font-size: 15px; font-family: 'Times New Roman',Times,Georgia,serif;\"> (1) Bu Tebliğin uygulanmasında;</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;a) Dernek: 5253 sayılı </span><span style=\"font-size: 15px; font-family: 'Times New Roman',Times,Georgia,serif;\"><a href=\"dernekler-kanunu.html\" class=\"topiclink\">Dernekler Kanunu</a></span><span style=\"font-size: 15px; font-family: 'Times New Roman',Times,Georgia,serif;\"> ve 4721 sayılı Türk Medeni Kanununa göre kurulan dernekleri,</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;b) Dernekler Yönetmeliği: 31/3/2005 tarih ve 25772 sayılı Resmî Gazete’de yayımlanan Dernekler Yönetmeliğini,</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;ifade eder.</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;Karar defteri</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;MADDE 5 – </span><span style=\"font-size: 15px; font-family: 'Times New Roman',Times,Georgia,serif;\">(1) Karar defteri Ek-1’de gösterilen örneğe uygun tutulur. Bu deftere kararın tarih ve sayısı ile konusunun yazılması zorunludur, ancak alınan karar birden fazla konuyu içeriyorsa, konu kısmına genel nitelikte ibareler yazılabilir.</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;(2) Karar defterinin &quot;Toplantıya Katılan Üyelerin Adı ve Soyadı&quot; kısmına yalnızca toplantıya katılan yönetim kurulu üyelerinin adı ve soyadları yazılır. Toplantıda alınan kararlar &quot;Kararın Metni&quot; kısmına yazılır ve kararın altı toplantıya katılan üyeler tarafından imzalanır. Ancak, karara katılmayan üyeler, karara katılmadıklarını belirten ibareleri yazarak kararın altına imza atarlar. Aynı toplantıda alınan kararların birden fazla sayfaya yazılması halinde, her sayfa paraf edilerek kararın bittiği sayfa imzalanır. Her yılın ilk kararına (1)’den başlayarak numara verilir.</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;Evrak kayıt defteri</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;MADDE 6 –</span><span style=\"font-size: 15px; font-family: 'Times New Roman',Times,Georgia,serif;\"> (1) Evrak kayıt defteri; karşılıklı sayfalarda yer alan, Ek-2 ve Ek-3’de örneği gösterilen &quot;Gelen Evrak&quot; ve &quot;Giden Evrak&quot; şeklinde iki bölüm halinde tutulur. Gelen evraklar gelen evrak bölümüne, giden evraklar giden evrak bölümüne olmak üzere, her bir satıra ilgili evraka ait bilgiler yazılır. Gelen ve giden evrak kayıt sıra numaraları, her yılın başında (1) sıra numarası ile başlar. Gelen ve giden evrak kayıt defteri, &quot;gelen evrak kayıt defteri&quot; ve &quot;giden evrak kayıt defteri&quot; olarak ayrı defterler halinde tutulabilir. Bu şekilde tutulan defterler bir araya getirilerek tek bir defter olarak muhafaza edilir.</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;Demirbaş defteri</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;MADDE 7 –</span><span style=\"font-size: 15px; font-family: 'Times New Roman',Times,Georgia,serif;\"> (1) Demirbaş defteri Ek-4’te gösterilen örneğe uygun tutulur. Bu defterin her bir satırına ve ilgili sütunun altına bir demirbaşa ait bilgiler yazılır. Parçaları ile bir bütün olan ve bu şekilde alınmış demirbaşlar bir satıra kaydedilir ve adedi sütununa takım ve benzeri ibareler yazılır. Diğer sütunlara yazılamayan, ancak yazılması gerekli görülen bilgiler açıklama sütununda belirtilir. Bilânço esasına göre defter tutulması halinde, demirbaş defteri tutulmaz.</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;İşletme hesabı defteri</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;MADDE 8 –</span><span style=\"font-size: 15px; font-family: 'Times New Roman',Times,Georgia,serif;\"> (1) İşletme hesabı defteri; karşılıklı sayfalarda yer alan, Ek-5 ve Ek-6’da örneği gösterilen &quot;Gelirler&quot; ve &quot;Giderler&quot; şeklinde iki bölüm halinde tutulur. Gelirler gelir bölümüne giderler gider bölümüne olmak üzere, her bir satıra ve ilgili sütunun altına bir belgeye ait bilgiler yazılır.</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;(2) Bu defter hesap dönemi sonunda, </span><span style=\"font-size: 15px; font-family: 'Times New Roman',Times,Georgia,serif;\"><a href=\"dernekler-yonetmeligi.html\" class=\"topiclink\">Dernekler Yönetmeliği</a></span><span style=\"font-size: 15px; font-family: 'Times New Roman',Times,Georgia,serif;\">nin eki (Ek-16)’da belirtilen örneğe uygun olarak düzenlenen &quot;İşletme Hesabı Tablosu&quot; nun yazılması ile kapatılır. Yeni döneme ait kayıtlara (1)’den başlayarak sıra numarası verilir.</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;Defterlerin tutulma usulü ve tasdiki</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;MADDE 9 –</span><span style=\"font-size: 15px; font-family: 'Times New Roman',Times,Georgia,serif;\"> (1) Dernekler tarafından tutulacak defterlerin mürekkepli veya tükenmez kalemle yazılması zorunludur. Elektronik sistemler ve yazı makineleri aracılığıyla örneğine uygun olarak yazdırılan form veya sürekli formlar defterlere yapıştırılarak kullanılabilir. Ancak, defterlere yapıştırılan çıktı köşelerinin, deftere temas edecek şekilde ve yeni bir karar alınmadan önce notere tasdik ettirilmesi şarttır.</span></p>\n\n<p style=\"line-height: 1.50;\"><span style=\"width:48px;display:inline-block\">&nbsp;</span><span style=\"font-size: 15px; font-family: 'Times New Roman',Times,Georgia,serif;\">(2) Bilgisayar ortamında tutulan defterlerin, il dernekler müdürlükleri veya notere onaylattırılmış form veya sürekli formlara elektronik sistemler ve yazı makineleri aracılığıyla yazdırılması zorunludur. Form ve sürekli formların yalnızca bir yüzüne sayfa numarası verilerek bu yüzü onaylanır. Bu formların onaysız ve numarasız arka yüzlerine defter kayıtları yazdırılmaz.</span></p>\n\n<p style=\"line-height: 1.50;\"><span style=\"width:48px;display:inline-block\">&nbsp;</span><span style=\"font-size: 15px; font-family: 'Times New Roman',Times,Georgia,serif;\">(3) Bilgisayar ortamında tutulması halinde, iki ayrı bölümden oluşan evrak kayıt defteri veya işletme hesabı defterinin bölümlerini oluşturan form veya sürekli formlar birbirinden bağımsız olarak tertip edilebilir. Bu şekilde çıktısı alınan ilgili bölümler bir araya getirilerek evrak kayıt defteri veya işletme hesabı defteri şeklinde tek bir defter olarak muhafaza edilir.</span></p>\n\n<p style=\"line-height: 1.50;\"><span style=\"width:48px;display:inline-block\">&nbsp;</span><span style=\"font-size: 15px; font-family: 'Times New Roman',Times,Georgia,serif;\">(4) Dernekler tarafından tutulması zorunlu olan defterlerin, derneklerin yerleşim yerinin bulunduğu il dernekler müdürlüklerinden veya noterlerden onaylı olması zorunludur. İlçelerde, büyükşehir belediyesi sınırları içinde kalan ilçeler dâhil, dernekler büro şeflikleri tarafından defter tasdiki yapılmaz.</span></p>\n\n<p style=\"line-height: 1.50;\"><span style=\"width:48px;display:inline-block\">&nbsp;</span><span style=\"font-size: 15px; font-family: 'Times New Roman',Times,Georgia,serif;\">(5) Tasdik ettirilen defterlerin kullanılmasına sayfaları bitene kadar devam edilir. Ancak, her yıl yeniden defter tutulması veya zorunlu olarak defterin değiştirilmesi gibi hallerde, önceki defterlerin kullanılmayan boş sayfaları iptal edilir.</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;Diğer hükümler</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;MADDE 10 –</span><span style=\"font-size: 15px; font-family: 'Times New Roman',Times,Georgia,serif;\"> (1) Dernekler, hâlen kullanmakta oldukları defterlerini, kullanılan defterler bitinceye kadar kullanabilirler. Ancak, bu Tebliğ gereğince kaydı zorunlu olan bilgilerin defterin uygun satır veya sütunlarına yazılması şarttır.</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;(2) Bu Tebliğ veya </span><span style=\"font-size: 15px; font-family: 'Times New Roman',Times,Georgia,serif;\"><a href=\"dernekler-yonetmeligi.html\" class=\"topiclink\">Dernekler Yönetmeliği</a></span><span style=\"font-size: 15px; font-family: 'Times New Roman',Times,Georgia,serif;\"> ekinde gösterilen örneklere uygun olmayan defterler, il dernekler müdürlükleri veya noterler tarafından onaylanmaz.</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;İsteğe bağlı bilgiler</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;MADDE 11 –</span><span style=\"font-size: 15px; font-family: 'Times New Roman',Times,Georgia,serif;\"> (1) Derneklerin istemeleri halinde, </span><span style=\"font-size: 15px; font-family: 'Times New Roman',Times,Georgia,serif;\"><a href=\"dernekler-yonetmeligi.html\" class=\"topiclink\">Dernekler Yönetmeliği</a></span><span style=\"font-size: 15px; font-family: 'Times New Roman',Times,Georgia,serif;\"> ve tebliğlerde belirlenen şekle uygun olmak şartıyla, derneklerin tutmakla zorunlu oldukları defterlere ilave bilgileri içeren satır veya sütunlar eklenebilir.</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;Uygulanacak hükümler</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;MADDE 12 – </span><span style=\"font-size: 15px; font-family: 'Times New Roman',Times,Georgia,serif;\">(1) Bu Tebliğ; derneklerin şubeleri, derneklerin oluşturdukları federasyon ve federasyonların oluşturdukları konfederasyonlar, merkezleri yurt dışında bulunan dernekler ile dernek ve vakıf dışındaki kâr amacı gütmeyen kuruluşların Türkiye’deki şubeleri hakkında da uygulanır.</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;Yürürlük</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;MADDE 13 –</span><span style=\"font-size: 15px; font-family: 'Times New Roman',Times,Georgia,serif;\"> (1) Bu Tebliğ yayımı tarihinde yürürlüğe girer.</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;Yürütme</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp;MADDE 14 –</span><span style=\"font-size: 15px; font-family: 'Times New Roman',Times,Georgia,serif;\"> (1) Bu Tebliğ hükümlerini İçişleri Bakanı yürütür.</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif;\">&nbsp;</span></p>\n\n<p style=\"line-height: 1.50;\"><span style=\"font-size: 15px; font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp; &nbsp; &nbsp; &nbsp;  </span><span style=\"font-size: 15px; font-family: 'Times New Roman',Times,Georgia,serif; text-decoration: underline;\"><a href=\"https://www.mevzuat.gov.tr/mevzuatmetin/yonetmelik/9.5.11483-Ek.xls\" onclick=\"return HMTrackTopiclink(this);\" class=\"weblink\">Ekleri için tıklayınız.</a></span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"dernekler-tar-tutulan-defterlere-ait-teblig-no-2007-2.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 13.08.2024</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:18:16.768690"
}