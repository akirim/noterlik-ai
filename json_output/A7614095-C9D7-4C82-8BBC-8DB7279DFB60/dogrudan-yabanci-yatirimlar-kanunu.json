{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\dogrudan-yabanci-yatirimlar-kanunu.html",
    "title": "DOĞRUDAN YABANCI YATIRIMLAR KANUNU",
    "description": "Kanun Numarası: 4875 Kabul Tarihi : 5/6/2003 Yayımlandığı R.Gazete: Tarih : 17/6/2003   Sayı : 25141     Amaç ve kapsam Madde 1 - Bu Kanunun amacı, doğrudan yabancı yatırı",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ DOĞRUDAN YABANCI YATIRIMLAR KANUNU Email Gönder DOĞRUDAN YABANCI YATIRIMLAR KANUNU << Fihrist-Ana sayfa >> DOĞRUDAN YABANCI YATIRIMLAR KANUNU KANUN-YÖNETMELİK V.S    TEBLİĞ-GEN- BAKANLIKLARA AİT     İSTİSNA-MUAFİYETLER    T.N.B MEVZUATI Kanun Numarası: 4875 Kabul Tarihi : 5/6/2003 Yayımlandığı R.Gazete: Tarih : 17/6/2003   Sayı : 25141 Amaç ve kapsam Madde 1 - Bu Kanunun amacı, doğrudan yabancı yatırımların özendirilmesine, yabancı yatırımcıların haklarının korunması ile yatırım ve yatırımcı tanımlarında uluslararası standartlara uyulmasına, doğrudan yabancı yatırımların gerçekleştirilmesinde izin ve onay sisteminin bilgilendirme sistemine dönüştürülmesine ve tespit edilen politikalar yoluyla doğrudan yabancı yatırımların artırılmasına ilişkin esasları düzenlemektir. Bu Kanun, doğrudan yabancı yatırımlara uygulanacak muameleyi kapsar. Tanımlar Madde 2 - Bu Kanunda geçen; a) Yabancı yatırımcı: Türkiye'de doğrudan yabancı yatırım yapan, 1)Yabancı ülkelerin vatandaşlığına sahip olan gerçek kişiler ile yurt dışında ikamet eden Türk vatandaşlarını, 2) Yabancı ülkelerin kanunlarına göre kurulmuş tüzel kişileri ve uluslararası kuruluşları, b) Doğrudan yabancı yatırım: Yabancı yatırımcı tarafından, 1) Yurt dışından getirilen; - Türkiye Cumhuriyet Merkez Bankasınca alım satımı yapılan konvertibl para şeklinde nakit sermaye, - Şirket menkul kıymetleri (Devlet tahvilleri hariç), - Makine ve teçhizat, - Sınaî ve fikrî mülkiyet hakları, 2) Yurt içinden sağlanan; -Yeniden yatırımda kullanılan kâr, hâsılat, para alacağı veya malî değeri olan yatırımla ilgili diğer haklar, - Doğal kaynakların aranması ve çıkarılmasına ilişkin haklar, Gibi iktisadî kıymetler aracılığıyla; i) Yeni şirket kurmayı veya şube açmayı, ii) Menkul kıymet borsaları dışında hisse edinimi veya menkul kıymet borsalarından en az % 10 hisse oranı ya da aynı oranda oy hakkı sağlayan edinimler yoluyla mevcut bir şirkete ortak olmayı, c) Müsteşarlık: Hazine Müsteşarlığını, İfade eder. Doğrudan yabancı yatırımlara ilişkin esaslar Madde 3 - a) Yatırım serbestisi ve millî muamele Uluslararası anlaşmalar ve özel kanun hükümleri tarafından aksi öngörülmedikçe; 1-Yabancı yatırımcılar tarafından Türkiye'de doğrudan yabancı yatırım yapılması serbesttir. 2- Yabancı yatırımcılar yerli yatırımcılarla eşit muameleye tabidirler. b) Kamulaştırma ve devletleştirme Doğrudan yabancı yatırımlar, yürürlükteki mevzuat gereğince; kamu yararı gerektirmedikçe ve karşılıkları ödenmedikçe kamulaştırılamaz veya devletleştirilemez. c) Transferler Yabancı yatırımcıların Türkiye'deki faaliyet ve işlemlerinden doğan net kâr, temettü, satış, tasfiye ve tazminat bedelleri, lisans, yönetim ve benzeri anlaşmalar karşılığında ödenecek meblağlar ile dış kredi ana para ve faiz ödemeleri, bankalar veya özel finans kurumları aracılığıyla yurt dışına serbestçe transfer edilebilir. d) (İptal: Anayasa Mahkemesi’nin 11/3/2008 tarihli ve E.: 2003/71, K.: 2008/79 sayılı Kararı ile.) e) Uyuşmazlıkların çözümü Özel hukuka tabi olan yatırım sözleşmelerinden kaynaklanan uyuşmazlıkların çözümü ile yabancı yatırımcıların idare ile yaptıkları kamu hizmeti imtiyaz şartlaşma ve sözleşmelerinden kaynaklanan yatırım uyuşmazlıklarının çözümlenmesi için; görevli ve yetkili mahkemelerin yanı sıra, ilgili mevzuatta yer alan koşulların oluşması ve tarafların anlaşması kaydıyla, milli veya milletlerarası tahkim ya da diğer uyuşmazlık çözüm yollarına başvurulabilinir. f) Nakit dışı sermayenin değer tespiti Nakit dışındaki sermayenin değer tespiti, Türk Ticaret Kanunu hükümleri çerçevesinde yapılır. Yabancı ülkelerde kurulu bulunan şirketlerin menkul kıymetlerinin yatırım aracı olarak kullanılması halinde, menşe ülke mevzuatına göre değer tespitine yetkili makamların veya menşe ülke mahkemelerince tespit edilecek bilirkişilerin ya da uluslararası değerlendirme kuruluşlarının değerlendirmeleri esas alınır. g) Yabancı personel istihdamı Bu Kanun kapsamında kurulan şirket, şube ve kuruluşlarda istihdam edilecek yabancı uyruklu personele, Çalışma ve Sosyal Güvenlik Bakanlığınca çalışma izni verilir. (Mülga ikinci cümle: 28/7/2016-6735/27 md.) (Mülga üçüncü-dördüncü cümle: 28/7/2016-6735/27 md.) h) İrtibat büroları Müsteşarlık, yabancı ülke kanunlarına göre kurulmuş şirketlere, Türkiye'de ticarî faaliyette bulunmamak kaydıyla irtibat bürosu açma izni vermeye yetkilidir. Politika belirleme ve bilgi isteme Madde 4 - Müsteşarlık; kalkınma plân ve yıllık program hedeflerini, ülkenin genel ekonomik durumunu, dünyadaki yatırım eğilimleri ve ilgili kamu kurum ve kuruluşları ile özel kesim meslek kuruluşlarının görüşlerini dikkate alarak, doğrudan yabancı yatırımlara ilişkin politikaların genel çerçevesini belirlemeye, bu amaçla diğer kuruluşların faaliyetlerine katılmaya yetkilidir. Doğrudan yabancı yatırımları ilgilendiren mevzuatta yapılacak değişiklik ve yeni mevzuat taslakları hakkında Müsteşarlığın uygun görüşü alınır. Müsteşarlık, doğrudan yabancı yatırımlara ilişkin bilgi sistemini kurmak ve geliştirmek amacıyla, yatırımlar hakkındaki istatistiki bilgileri, her türlü kamu kurum ve kuruluşları ile özel kesim meslek kuruluşlarından istemeye yetkilidir. Yabancı yatırımcılar, yatırımları ile ilgili istatistiki bilgileri Müsteşarlıkça hazırlanacak yönetmelikle belirlenen usul ve esaslar çerçevesinde Müsteşarlığa bildirirler. Söz konusu bilgiler istatistik amaçları dışında ispat aracı olarak kullanılamaz. Çeşitli hükümler Madde 5 - a) Mevcut yabancı sermayeli kuruluşlar 18.1.1954 tarihli ve 6224 sayılı Kanun kapsamında kurulan şirketler, kazanılmış hakları saklı kalmak kaydıyla bu Kanuna tabidirler. b) Yönetmelik Bu Kanunun uygulanmasına ilişkin esaslar Kanunun yayımını izleyen bir ay içerisinde Müsteşarlıkça hazırlanacak yönetmelikle düzenlenir. c) Yürürlükten kaldırılan hükümler 18.1.1954 tarihli ve 6224 sayılı Yabancı Sermayeyi Teşvik Kanunu yürürlükten kaldırılmıştır. Mevzuatta, 6224 sayılı Kanuna yapılan atıflar bu Kanunun ilgili hükümlerine yapılmış sayılır. d) Bu Kanun hükümlerine ilişkin değişiklikler, ancak bu Kanuna hüküm eklenmek veya bu Kanunda değişiklik yapılmak suretiyle düzenlenir. Geçici Madde 1 - Bu Kanunun uygulanmasını göstermek üzere hazırlanacak yönetmelikler yürürlüğe girinceye kadar, mevcut kararname, tebliğ ve genelgelerin bu Kanuna aykırı olmayan hükümlerinin uygulanmasına devam olunur. Yürürlük Madde 6 - Bu Kanun yayımı tarihinde yürürlüğe girer. Yürütme Madde 7 - Bu Kanun hükümlerini Bakanlar Kurulu yürütür. 4875 SAYILI KANUNA EK VE DEĞİŞİKLİK GETİREN MEVZUATIN VEYA ANAYASA MAHKEMESİ TARAFINDAN İPTAL EDİLEN HÜKÜMLERİN YÜRÜRLÜĞE GİRİŞ TARİHİNİ GÖSTERİR LİSTE Değiştiren Kanunun/KHK’nin/ İptal Eden Anayasa Mahkemesi Kararının  Numarası 4875 sayılı Kanunun değişen veya iptal edilen maddeleri Yürürlüğe Giriş  Tarihi Anayasa Mahkemesi’nin 11/3/2008 tarihli ve E.: 2003/71, K.: 2008/79 sayılı Kararı 3/d 16/4/2008 tarihinden başlayarak altı ay sonra 6735 3/g 13/8/2016 Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fdogrudan-yabanci-yatirimlar-kanunu.html",
        "title": "",
        "target": "",
        "type": "internal"
      },
      {
        "text": "DOĞRUDAN YABANCI YATIRIMLAR KANUNU",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?dogrudan-yabanci-yatirimlar-kanunu.html",
        "title": "",
        "target": "_top",
        "type": "internal"
      },
      {
        "text": "DOĞRUDAN YABANCI YATIRIMLAR KANUNU",
        "href": "http://www.mevzuat.gov.tr/MevzuatMetin/1.5.4875.pdf",
        "title": "",
        "target": "",
        "type": "external"
      },
      {
        "text": "KANUN-YÖNETMELİK V.S",
        "href": "kanun-yonetmelik-dizini.html",
        "title": "KANUN-YÖNETMELİK TÜZÜK V.S DİZİNİ",
        "target": "",
        "type": "internal"
      },
      {
        "text": "TEBLİĞ-GEN- BAKANLIKLARA AİT",
        "href": "tebligler-geneleler-dizini-bakanliklara-ait.html",
        "title": "TEBLİĞ-GEN- BAKANLIKLARA AİT ",
        "target": "",
        "type": "internal"
      },
      {
        "text": "İSTİSNA-MUAFİYETLER",
        "href": "istisna-muafiyet-dizini.html",
        "title": "İSTİSNA-MUAFİYETLER DİZİNİ",
        "target": "",
        "type": "internal"
      },
      {
        "text": "T.N.B MEVZUATI",
        "href": "tnb-mevzuati.html",
        "title": "T.N.B MEVZUATI DİZİNİ",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [
      {
        "headers": [],
        "rows": [
          [
            "Değiştiren Kanunun/KHK’nin/ İptal Eden Anayasa Mahkemesi Kararının  Numarası",
            "4875 sayılı Kanunun değişen veya iptal edilen maddeleri",
            "Yürürlüğe Giriş  Tarihi"
          ],
          [
            "Anayasa Mahkemesi’nin 11/3/2008 tarihli ve E.: 2003/71, K.: 2008/79 sayılı Kararı",
            "3/d",
            "16/4/2008 tarihinden başlayarak altı ay sonra"
          ],
          [
            "6735",
            "3/g",
            "13/8/2016"
          ]
        ],
        "caption": ""
      }
    ],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "DOĞRUDAN YABANCI YATIRIMLAR KANUNU"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>DOĞRUDAN YABANCI YATIRIMLAR KANUNU</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Kanun Numarası: 4875 Kabul Tarihi : 5/6/2003 Yayımlandığı R.Gazete: Tarih : 17/6/2003 &nbsp; Sayı : 25141 &nbsp;&nbsp; &nbsp;Amaç ve kapsam Madde 1 - Bu Kanunun amacı, doğrudan yabancı yatırı\" />\n\n   <link rel=\"canonical\" content=\"noterlikrehberi.net/rehber/index.html?dogrudan-yabanci-yatirimlar-kanunu.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"dogrudan-yabanci-yatirimlar-kanunu.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"DOĞRUDAN YABANCI YATIRIMLAR KANUNU\",\n\n   mailsubject: \"Tavsiye: Noterlik Rehberi - DOĞRUDAN YABANCI YATIRIMLAR KANUNU &nbsp; &nbsp;KANUN-YÖNETMELİK V.S&nbsp; &nbsp;TEBLİĞ-GEN- BAKANLIKLARA AİT &nbsp; &nbsp;İSTİSNA-MUAFİYETLER&nbsp; &nbsp;T.N.B MEVZUATI\",\n\n   sharesubject: \"Noterlik Rehberi - DOĞRUDAN YABANCI YATIRIMLAR KANUNU &nbsp; &nbsp;KANUN-YÖNETMELİK V.S&nbsp; &nbsp;TEBLİĞ-GEN- BAKANLIKLARA AİT &nbsp; &nbsp;İSTİSNA-MUAFİYETLER&nbsp; &nbsp;T.N.B MEVZUATI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"DOGRUDAN-YABANCI-YATIRIMLAR-KANUNU\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"dogrudan-yabanci-yatirimlar-kanunu.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?dogrudan-yabanci-yatirimlar-kanunu.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?dogrudan-yabanci-yatirimlar-kanunu.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?dogrudan-yabanci-yatirimlar-kanunu.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?dogrudan-yabanci-yatirimlar-kanunu.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fdogrudan-yabanci-yatirimlar-kanunu.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>DOĞRUDAN YABANCI YATIRIMLAR KANUNU</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?dogrudan-yabanci-yatirimlar-kanunu.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<p class=\"p_Normal\" style=\"text-align: center;\"><a href=\"http://www.mevzuat.gov.tr/MevzuatMetin/1.5.4875.pdf\" onclick=\"return HMTrackTopiclink(this);\" class=\"weblink\">DOĞRUDAN YABANCI YATIRIMLAR KANUNU</a></p>\n\n<p class=\"p_Templatebuton_9\"><span class=\"f_Templatebuton_9\" style=\"font-size: 13px; font-weight: normal;\">  &nbsp; </span><span class=\"f_Templatebuton_9\" style=\"font-size: 13px;\"><a href=\"kanun-yonetmelik-dizini.html\" class=\"topiclink\" title=\"KANUN-YÖNETMELİK TÜZÜK V.S DİZİNİ\">KANUN-YÖNETMELİK V.S</a>  &nbsp; <a href=\"tebligler-geneleler-dizini-bakanliklara-ait.html\" class=\"topiclink\" title=\"TEBLİĞ-GEN- BAKANLIKLARA AİT&nbsp;\">TEBLİĞ-GEN- BAKANLIKLARA AİT </a>  &nbsp; <a href=\"istisna-muafiyet-dizini.html\" class=\"topiclink\" title=\"İSTİSNA-MUAFİYETLER DİZİNİ\">İSTİSNA-MUAFİYETLER</a>  &nbsp; <a href=\"tnb-mevzuati.html\" class=\"topiclink\" title=\"T.N.B MEVZUATI DİZİNİ\">T.N.B MEVZUATI</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\">&nbsp;</p>\n\n<p class=\"p_Normal\" style=\"text-align: center;\"><span style=\"font-size: 13px;\">Kanun Numarası: 4875</span></p>\n\n<p class=\"p_Normal\" style=\"text-align: center;\"><span style=\"font-size: 13px;\">Kabul Tarihi : 5/6/2003</span></p>\n\n<p class=\"p_Normal\" style=\"text-align: center;\"><span style=\"font-size: 13px;\">Yayımlandığı R.Gazete: Tarih : 17/6/2003 &nbsp; Sayı : 25141</span></p>\n\n<p class=\"p_Normal\" style=\"text-align: center;\">&nbsp;</p>\n\n<p><span style=\"font-family: 'Times New Roman',Times,Georgia,serif; font-weight: bold;\"> </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\"> </span><span style=\"font-size: 15px; font-family: 'Times New Roman',Times,Georgia,serif; font-style: italic;\">Amaç ve kapsam</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">Madde 1 - </span><span style=\"font-size: 15px; font-family: 'Times New Roman',Times,Georgia,serif;\">Bu Kanunun amacı, doğrudan yabancı yatırımların özendirilmesine, yabancı yatırımcıların haklarının korunması ile yatırım ve yatırımcı tanımlarında uluslararası standartlara uyulmasına, doğrudan yabancı yatırımların gerçekleştirilmesinde izin ve onay sisteminin bilgilendirme sistemine dönüştürülmesine ve tespit edilen politikalar yoluyla doğrudan yabancı yatırımların artırılmasına ilişkin esasları düzenlemektir. Bu Kanun, doğrudan yabancı yatırımlara uygulanacak muameleyi kapsar. </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif; font-style: italic;\">Tanımlar</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">Madde 2 - </span><span style=\"font-size: 15px; font-family: 'Times New Roman',Times,Georgia,serif;\">Bu Kanunda geçen; </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">a) Yabancı yatırımcı: Türkiye'de doğrudan yabancı yatırım yapan,</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">1)Yabancı ülkelerin vatandaşlığına sahip olan gerçek kişiler ile yurt dışında ikamet eden Türk vatandaşlarını, </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">2) Yabancı ülkelerin kanunlarına göre kurulmuş tüzel kişileri ve uluslararası kuruluşları, </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">b) Doğrudan yabancı yatırım: Yabancı yatırımcı tarafından, </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">1) Yurt dışından getirilen; </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">- Türkiye Cumhuriyet Merkez Bankasınca alım satımı yapılan konvertibl para şeklinde nakit sermaye,</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">- Şirket menkul kıymetleri (Devlet tahvilleri hariç),</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">- Makine ve teçhizat,</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">- Sınaî ve fikrî mülkiyet hakları, </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">2) Yurt içinden sağlanan; </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">-Yeniden yatırımda kullanılan kâr, hâsılat, para alacağı veya malî değeri olan yatırımla ilgili diğer haklar, </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">- Doğal kaynakların aranması ve çıkarılmasına ilişkin haklar, </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">Gibi iktisadî kıymetler aracılığıyla;</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">i) Yeni şirket kurmayı veya şube açmayı, &nbsp; &nbsp;</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">ii) Menkul kıymet borsaları dışında hisse edinimi veya menkul kıymet borsalarından en az % 10 hisse oranı ya da aynı oranda oy hakkı sağlayan edinimler yoluyla mevcut bir şirkete ortak olmayı, &nbsp; </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">c) Müsteşarlık: Hazine Müsteşarlığını, </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">İfade eder.</span></p>\n\n<p style=\"text-align: center;\"><span style=\"font-size: 13px; color: #000000;\">&nbsp;</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif; font-style: italic;\">Doğrudan yabancı yatırımlara ilişkin esaslar </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">Madde 3 -</span><span style=\"font-size: 15px; font-family: 'Times New Roman',Times,Georgia,serif;\"> a) Yatırım serbestisi ve millî muamele </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">Uluslararası anlaşmalar ve özel kanun hükümleri tarafından aksi öngörülmedikçe; </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">1-Yabancı yatırımcılar tarafından Türkiye'de doğrudan yabancı yatırım yapılması serbesttir. </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">2- Yabancı yatırımcılar yerli yatırımcılarla eşit muameleye tabidirler.</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">b) Kamulaştırma ve devletleştirme</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">Doğrudan yabancı yatırımlar, yürürlükteki mevzuat gereğince; kamu yararı gerektirmedikçe ve karşılıkları ödenmedikçe kamulaştırılamaz veya devletleştirilemez.</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">c) Transferler</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">Yabancı yatırımcıların Türkiye'deki faaliyet ve işlemlerinden doğan net kâr, temettü, satış, tasfiye ve tazminat bedelleri, lisans, yönetim ve benzeri anlaşmalar karşılığında ödenecek meblağlar ile dış kredi ana para ve faiz ödemeleri, bankalar veya özel finans kurumları aracılığıyla yurt dışına serbestçe transfer edilebilir. </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">d)</span><span style=\"font-size: 15px; font-family: 'Times New Roman',Times,Georgia,serif; font-style: italic;\"> </span><span style=\"font-size: 15px; font-family: 'Times New Roman',Times,Georgia,serif; font-weight: bold;\">(İptal: Anayasa Mahkemesi’nin 11/3/2008 tarihli ve E.: 2003/71, K.: 2008/79 sayılı Kararı ile.)</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">e) Uyuşmazlıkların çözümü</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">Özel hukuka tabi olan yatırım sözleşmelerinden kaynaklanan uyuşmazlıkların çözümü ile yabancı yatırımcıların idare ile yaptıkları kamu hizmeti imtiyaz şartlaşma ve sözleşmelerinden kaynaklanan yatırım uyuşmazlıklarının çözümlenmesi için; görevli ve yetkili mahkemelerin yanı sıra, ilgili mevzuatta yer alan koşulların oluşması ve tarafların anlaşması kaydıyla, milli veya milletlerarası tahkim ya da diğer uyuşmazlık çözüm yollarına başvurulabilinir.</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">f) Nakit dışı sermayenin değer tespiti</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">Nakit dışındaki sermayenin değer tespiti, Türk Ticaret Kanunu hükümleri çerçevesinde yapılır. Yabancı ülkelerde kurulu bulunan şirketlerin menkul kıymetlerinin yatırım aracı olarak kullanılması halinde, menşe ülke mevzuatına göre değer tespitine yetkili makamların veya menşe ülke mahkemelerince tespit edilecek bilirkişilerin ya da uluslararası değerlendirme kuruluşlarının değerlendirmeleri esas alınır. &nbsp; &nbsp;</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">g) Yabancı personel istihdamı</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">Bu Kanun kapsamında kurulan şirket, şube ve kuruluşlarda istihdam edilecek yabancı uyruklu personele, Çalışma ve Sosyal Güvenlik Bakanlığınca çalışma izni verilir.</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">(Mülga ikinci cümle: 28/7/2016-6735/27 md.)</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">(Mülga üçüncü-dördüncü cümle: 28/7/2016-6735/27 md.)</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">h) İrtibat büroları</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">Müsteşarlık, yabancı ülke kanunlarına göre kurulmuş şirketlere, Türkiye'de ticarî faaliyette bulunmamak kaydıyla irtibat bürosu açma izni vermeye yetkilidir.</span></p>\n\n<p style=\"text-indent: 36px;\"><span style=\"font-size: 13px; color: #000000;\">&nbsp;</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif; font-style: italic;\">Politika belirleme ve bilgi isteme </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">Madde 4 -</span><span style=\"font-size: 15px; font-family: 'Times New Roman',Times,Georgia,serif;\"> Müsteşarlık; kalkınma plân ve yıllık program hedeflerini, ülkenin genel ekonomik durumunu, dünyadaki yatırım eğilimleri ve ilgili kamu kurum ve kuruluşları ile özel kesim meslek kuruluşlarının görüşlerini dikkate alarak, doğrudan yabancı yatırımlara ilişkin politikaların genel çerçevesini belirlemeye, bu amaçla diğer kuruluşların faaliyetlerine katılmaya yetkilidir. Doğrudan yabancı yatırımları ilgilendiren mevzuatta yapılacak değişiklik ve yeni mevzuat taslakları hakkında Müsteşarlığın uygun görüşü alınır.</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">Müsteşarlık, doğrudan yabancı yatırımlara ilişkin bilgi sistemini kurmak ve geliştirmek amacıyla, yatırımlar hakkındaki istatistiki bilgileri, her türlü kamu kurum ve kuruluşları ile özel kesim meslek kuruluşlarından istemeye yetkilidir.</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">Yabancı yatırımcılar, yatırımları ile ilgili istatistiki bilgileri Müsteşarlıkça hazırlanacak yönetmelikle belirlenen usul ve esaslar çerçevesinde Müsteşarlığa bildirirler. Söz konusu bilgiler istatistik amaçları dışında ispat aracı olarak kullanılamaz.</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif; font-style: italic;\">Çeşitli hükümler </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">Madde 5 -</span><span style=\"font-size: 15px; font-family: 'Times New Roman',Times,Georgia,serif;\"> a) Mevcut yabancı sermayeli kuruluşlar </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">18.1.1954 tarihli ve 6224 sayılı Kanun kapsamında kurulan şirketler, kazanılmış hakları saklı kalmak kaydıyla bu Kanuna tabidirler. &nbsp; &nbsp;</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">b) Yönetmelik</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">Bu Kanunun uygulanmasına ilişkin esaslar Kanunun yayımını izleyen bir ay içerisinde Müsteşarlıkça hazırlanacak yönetmelikle düzenlenir. </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">c) Yürürlükten kaldırılan hükümler</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">18.1.1954 tarihli ve 6224 sayılı Yabancı Sermayeyi Teşvik Kanunu yürürlükten kaldırılmıştır.</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">Mevzuatta, 6224 sayılı Kanuna yapılan atıflar bu Kanunun ilgili hükümlerine yapılmış sayılır.</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif;\">d) Bu Kanun hükümlerine ilişkin değişiklikler, ancak bu Kanuna hüküm eklenmek veya bu Kanunda değişiklik yapılmak suretiyle düzenlenir.</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">Geçici Madde 1 - </span><span style=\"font-size: 15px; font-family: 'Times New Roman',Times,Georgia,serif;\">Bu Kanunun uygulanmasını göstermek üzere hazırlanacak yönetmelikler yürürlüğe girinceye kadar, mevcut kararname, tebliğ ve genelgelerin bu Kanuna aykırı olmayan hükümlerinin uygulanmasına devam olunur. &nbsp;</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif; font-style: italic;\">Yürürlük</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">Madde 6 -</span><span style=\"font-size: 15px; font-family: 'Times New Roman',Times,Georgia,serif;\"> Bu Kanun yayımı tarihinde yürürlüğe girer. </span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif; font-style: italic;\">Yürütme</span></p>\n\n<p style=\"text-indent: 36px;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">Madde 7 -</span><span style=\"font-size: 15px; font-family: 'Times New Roman',Times,Georgia,serif;\"> Bu Kanun hükümlerini Bakanlar Kurulu yürütür.</span></p>\n\n<p style=\"text-align: center;\"><span style=\"font-size: 13px; color: #000000;\">&nbsp;</span></p>\n\n<p style=\"text-align: center;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">4875 SAYILI KANUNA EK VE DEĞİŞİKLİK GETİREN</span></p>\n\n<p style=\"text-align: center;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">MEVZUATIN VEYA ANAYASA MAHKEMESİ TARAFINDAN İPTAL EDİLEN HÜKÜMLERİN YÜRÜRLÜĞE GİRİŞ TARİHİNİ GÖSTERİR LİSTE</span></p>\n\n<p style=\"text-align: center; text-indent: 38px;\"><span style=\"font-size: 13px; color: #000000;\">&nbsp;</span></p>\n\n<p style=\"text-indent: -9px; margin: 0 0 0 9px;\"><span style=\"font-size: 13px; color: #000000;\">&nbsp;</span></p>\n\n<div style=\"text-align: justify; text-indent: 0; padding: 0 0 0 0; margin: 0 0 0 0;\"><table style=\"width:100%; border:none; border-spacing:0; border-collapse:collapse;\">\n\n<tr>\n\n<td style=\"vertical-align:top; padding:0; border:solid thin #000000;\"><p style=\"text-align: center;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">Değiştiren Kanunun/KHK’nin/ İptal Eden Anayasa Mahkemesi Kararının &nbsp;Numarası</span></p>\n\n</td>\n\n<td style=\"vertical-align:top; padding:0; border:solid thin #000000;\"><p style=\"text-align: center;\"><span style=\"font-size: 13px; color: #000000;\">&nbsp;</span></p>\n\n<p style=\"text-align: center;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">4875 sayılı Kanunun değişen veya iptal edilen maddeleri</span></p>\n\n</td>\n\n<td style=\"vertical-align:top; padding:0; border:solid thin #000000;\"><p style=\"text-align: center;\"><span style=\"font-size: 13px; color: #000000;\">&nbsp;</span></p>\n\n<p style=\"text-align: center;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">Yürürlüğe Giriş &nbsp;Tarihi</span></p>\n\n</td>\n\n</tr>\n\n<tr>\n\n<td style=\"vertical-align:top; padding:0; border:solid thin #000000;\"><p style=\"text-align: center;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">Anayasa Mahkemesi’nin 11/3/2008 tarihli ve E.: 2003/71, K.: 2008/79 sayılı Kararı</span></p>\n\n</td>\n\n<td style=\"vertical-align:middle; padding:0; border:solid thin #000000;\"><p style=\"text-align: center;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">3/d</span></p>\n\n</td>\n\n<td style=\"vertical-align:top; padding:0; border:solid thin #000000;\"><p style=\"text-align: center;\"><span style=\"font-size: 13px; color: #000000;\">&nbsp;</span></p>\n\n<p style=\"text-align: center;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">16/4/2008 tarihinden başlayarak altı ay sonra</span></p>\n\n<p style=\"text-align: center;\"><span style=\"font-size: 13px; color: #000000;\">&nbsp;</span></p>\n\n</td>\n\n</tr>\n\n<tr>\n\n<td style=\"vertical-align:top; padding:0; border:solid thin #000000;\"><p style=\"text-align: center;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">6735</span></p>\n\n</td>\n\n<td style=\"vertical-align:middle; padding:0; border:solid thin #000000;\"><p style=\"text-align: center;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">3/g</span></p>\n\n</td>\n\n<td style=\"vertical-align:top; padding:0; border:solid thin #000000;\"><p style=\"text-align: center;\"><span style=\"font-size: 15px; font-family: 'Times New Roman',Times,Georgia,serif; font-weight: bold;\">13/8/2016</span></p>\n\n</td>\n\n</tr>\n\n</table>\n\n</div>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"dogrudan-yabanci-yatirimlar-kanunu.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:18:24.072863"
}