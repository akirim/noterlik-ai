{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\duzeltme-cikinti-degistirme-hak-mahkeme-kararlari-3.html",
    "title": "DÜZELTME - ÇIKINTI İLE EKLEME YAPMAK - MAHKEME KARARI",
    "description": "T.C. YARGITAY HUKUK GENEL KURULU E. 2003/14-17 K. 2003/65 T. 13.2.2003  ÖZET : 1. Tesçiline karar verilen 159 ve 160 numaralı parsellerin, satış vaadine konu olan 129 numara",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ DÜZELTME - ÇIKINTI İLE EKLEME YAPMAK - MAHKEME KARARI Email Gönder DÜZELTME - ÇIKINTI İLE EKLEME YAPMAK - MAHKEME KARARI << Fihrist-Ana sayfa >> DÜZELTME - ÇIKINTI İLE EKLEME YAPMAK - MAHKEME KARARI T.C. YARGITAY HUKUK GENEL KURULU E. 2003/14-17 K. 2003/65 T. 13.2.2003 ÖZET : 1. Tesçiline karar verilen 159 ve 160 numaralı parsellerin, satış vaadine konu olan 129 numaralı parselin ifrazından oluşturulup oluşturulmadığı yeterince araştırılıp tesbit edilmeden hüküm kurulması isabetsizdir. 2. 13.4.1968 tarihinde düzenlenen satış vaadi sözleşmesinde yapılan çıkıntı ile oluşturulan eklemenin o tarihte yürürlükte olan 3456 sayılı Noterlik Kanunu hükümlerine uygun olup olmadığı araştırılmalıdır. DAVA : Taraflar arasındaki \"Tapu iptali ve tescil\" davasından dolayı yapılan yargılama sonunda; Menderes Sulh Hukuk Mahkemesince davanın kısmen kabulüne dair verilen 4.5.2000 gün ve 1997/239 - 2000/136 sayılı kararın incelenmesi davalı vekili tarafından istenilmesi üzerine, Yargıtay 14.Hukuk Dairesinin 2.11.2000 gün ve 2000/5463-6896 sayılı ilamı; ( ... Davacı, 13.4.1968 tarihli gayrimenkul satış vaadi sözleşmesine dayanarak 1,11,12 ve 129 sayılı parseller de davalının hissesinin iptali ile tescilini istemiştir. Mahkeme, 129 parsel ( yeni 159 ve 160 parseller ) 11 sayılı parselde davalı hissesinin iptal edip davacı adına tesciline karar vermiş; hüküm, davalı vekili temyize getirmiştir. Davaya dayanak 13.4.1968 tarihli satış vaadi sözleşmesi incelendiğinde satıcı Fatma'nın 54 ada 11 parsel, 55 ada 1 parsel ve 55 ada 12 parselin satışını vaad ettiği, alıcı Mustafa'nın ise 54 ada 11 parsel, 55 ada 1 parsel, 55 ada 12 parsel ve 129 parselleri almayı kabul ettiği anlaşılmaktadır. Tarafların birleşen irade beyanı 1,11 ve 12 parsellere ilişkindir. 129 parselin alım satımına ilişkin birleşen irade beyanları yoktur. Bu durumda 129 parselinde tapusunun iptaline karar verilmesi doğru görülmemiştir... ) gerekçesiyle bozularak dosya yerine geri çevrilmekle yeniden yapılan yargılama sonunda; mahkemece önceki kararda direnilmiştir. Hukuk Genel Kurulunca incelenerek direnme kararının süresinde temyiz edildiği anlaşıldıktan ve dosyadaki kağıtlar okunduktan sonra gereği görüşüldü: KARAR : Dava, taşınmaz satış vaadi sözleşmesine dayalı tapu kayıt iptali ve ferağa icbar suretiyle tescil isteğine ilişkindir. Davacı vekili; müvekkili ile davalı Fatma'nın kardeş olduklarını, aralarında düzenlenen İzmir 3.noterliğinin 13.4.1968 tarih ve 8173 yevmiye numaralı Re'sen Gayri menkul satış vaadi sözleşmesi ile; davalı Fatma Çelik tarafından kendisine ait İzmir, Menderes, Bulgurca Köyü, 54 ada 11 parsel, 55 ada 1 parsel, 55 ada 12 parsel, Küner Köyü 129 parsel sayılı olmak üzere toplam 4 adet taşınmazın satımının müvekkiline vaad edildiğini, bu vaade dayanılarak taşınmazlardaki hisselerin karşılığı satış bedelinin müvekkilinden alındığını, tapuda devrinin de vaad edildiğini, sözleşmeyi takiben taşınmazların zilyetliğinin de müvekkiline devredildiğini, müvekkilinin uzun yıllar Almanya'da işçi olarak çalışması sebebiyle başkalarına icara vermek suretiyle zilyetliğini sürdürdüğünü, Türkiye'ye geldiğinde ise davalı kardeşinden satış vaadi ile almış olduğu ve zilyetliğinde bulunan yerlerin tapuda devirlerinin yapılmasını istediğini, davalının devirden kaçındığını, bunun üzerine müvekkilinin İzmir 4. Noterliğinin 28.2.1995 tarih ve 6761 yevmiye nolu ihtarını keşide ederek ve davalıdan tapuda devir talep ettiğini, bu ihtara rağmen davalının tapuda ferağa yanaşmadığını ifadeyle, davalı tarafından satışı vaad edilen 4 adet taşınmazın davalı adına olan tapu kayıtlarının iptali ile müvekkili adına tesciline karar verilmesini talep ve dava etmiştir. Davalı vekili; davanın reddini savunmuştur. Mahkemece; Davaya konu taşınmazların tapu kayıtlarından 1 ve 12 parsel nolu taşınmazların kamulaştırıldığının tespit edildiği, toplanan tüm delillerden, davalı Fatma Çelik ile davacı Mustafa Çelik'in kardeş oldukları davalı Fatma Çelik'in kendisine babasından intikal eden taşınmazdaki tüm hisselerini davacıya noter huzurunda 13.4.1968 yılında sattığı ve parasını aldığının anlaşıldığı, davalı tarafın zamanaşımı definin zilyetliğin davalı tarafından davacı tarafa devir edilmiş olması nedeniyle reddedildiği, zilyetliğin devir edilmediği hususundaki davalı iddiasının da yerinde görülmediği, satıştan itibaren davalının bu yerleri kullanmadığı, ancak tahtalı barajı istimlakları nedeniyle kıymetinin artması üzerine davalının 129 parselden bölünme 159 ve 160 parselin bir bölümünde oğlu vasıtasıyla son birkaç yıl ziraat yaptığı diğer yerlerde ise her hangi bir hak iddia etmediği, satış vaadi sözleşmesinin sahte olduğu hususunda her hangi bir savunmanın da mevcut olmadığı, taşınmazların başında yapılan keşif ve fen bilirkişisi beyanlarına göre sözleşmede belirtilen taşınmazların başında keşif yapılan taşınmazlar olduğu, yapılan satışın yasalara uygun olduğu, gerekçesiyle davanın kısmen kabulü ile 129 parsel ( yeni 159 ve 160 parseller ) ve 11 sayılı parselde davalı hissesinin iptali ile davacı adına tesciline, 1 ve 12 parseller hakkındaki davanın ise bu parseller kamulaştırıldığından reddine karar verilmiştir. Davalı vekilinin temyizi üzerine Özel Daire; \"Davaya dayanak 13.4.1968 tarihli satış vaadi sözleşmesi incelendiğinde satıcı Fatma'nın 54 ada 11 parsel, 55 ada 1 parsel ve 55 ada 12 parselin satışını vaad ettiği, alıcı Mustafa'nın ise 54 ada 11 parsel, 55 ada 1 parsel 55 ada 12 parsel ve 129 parselleri almayı kabul ettiği anlaşılmaktadır. Tarafların birleşen irade beyanı 1,11 ve 12 parsellere ilişkindir. 129 parselin alım satımına ilişkin birleşen irade beyanları yoktur. Bu durumda 129 parselinde tapusunun iptaline karar verilmesi doğru görülmemiştir...\" gerekçesi ile sadece 129 parsel yönünden hükmün bozulmasına karar vermiştir. Yerel Mahkeme; 13.4.1968 tarihli taraflarca düzenlenen satış vaadi sözleşmesinin üst sol tarafına çıkıntı yapılarak Kuner köyünde kain 129 parsel de yazılıp noterce usulüne uygun onaylandığından bu eklemenin de sözleşme metninden sayılacağı ve sözleşmenin ikinci sayfasında aynı parsel belirtilerek şüpheye yer vermeyecek şekilde 129 parsel için de tarafların birleşen irade beyanı bulunduğu...\" gerekçesiyle önceki kararında direnmiştir. Uyuşmazlık; davaya konu satış vaadi sözleşmesinde 129 parsel sayılı taşınmazın da satışının vaad edilip edilmediği, bu hususu tespite yönelik olarak sözleşmenin dosyaya ibraz edilen noterlikçe taraflara verilmiş tasdikli suretinin ikinci sayfasında yapılan çıkıntı ile \"ve yine Küner köyünde kain 129 parseldeki\" şeklindeki ilavenin noterlikte saklanan belge aslında da olup olmadığı, belge aslında varsa bu çıkıntının hukuken geçerli ve sözleşme metnine de dahil olup olmadığı noktasında toplanmaktadır. Öncelikle; mahkemece yapılan incelemenin hüküm kurmaya yeterli olmadığını belirtmekte yarar vardır. Bu cümleden olarak; Satış vaadine konu olduğu davacı yanca iddia edilen Kuner köyü 129 parsel sayılı taşınmazın dosyada mevcut tapu kaydına göre hükmen 9.2.1982 tarih ve 199 no ile kayıtlı olduğu anlaşılmaktadır. Mahkemece de bu husus 24.2.2000 tarihli celsede zapta geçirilmiş, ancak davacı vekilinin daha önce zapta geçen beyanı ve evveliyat kayıtları olmadığından 129 parselden bölündüğü kayden belli olmayan, 129 parsel kaydından eski tarihi taşıyan 159 ve 160 parsellere ait tapu kaydı yeterli kabul edilerek sonuca varılmıştır. Taşınmazın tapudaki kayıt durumunun ve gerçekten 159 ve 160 parsellerin sözleşmede 129 parsel olarak gösterilen taşınmaz olup olmadığının birbirine bağlı evveliyat kayıtları ile birlikte tevsiki gerekir. Diğer taraftan, Davalı yanca ilavede yer alan dava konusu parsellerden 129 parselin satış vaadine konu edilmediği savunması yönünden ise, davacı yanca davaya dayanak alınan satış vaadi sözleşmesinin dosyaya ibraz edilen ve noterlikçe taraflara verilmiş tasdikli suretinin ikinci sayfasında yapılan çıkıntı ile \"ve yine Küner köyünde kain 129 parseldeki\" şeklindeki ilavenin noterlikte saklanan belge aslında da olup olmadığı belge aslı getirtilerek tespit edilmemiştir. Ayrıca bu çıkıntı belge aslında da varsa bunun işlem tarihinde yürürlükte bulunan 15.6.1938 tarih ve 3456 sayılı Noterlik Kanunu hükümlerine uygun olup olmadığı üzerinde hiç durulmamış, eksik inceleme ile sonuca varılmıştır. Davanın çözümü için davaya dayanak teşkil eden satış vaadi sözleşmesinin hukuksal niteliği de irdelenmelidir. İlkin belirtmelidir ki, taşınmaz satış vaadi sözleşmeleri Borçlar Kanunumuzun Türk Hukukuna getirdiği yeniliklerdendir ve daha çok da koşulları henüz gerçekleşmediği için kurulması olanaksız olan asıl satım sözleşmesinin görevini yerine getirmek üzere kolay ve güvenli bir yol olarak görülüp, tercih edilen bir sözleşme türüdür. Borçlar Kanunumuz kural olarak sözleşmelerde şekil serbestisini benimsemiştir. Nitekim bu husus Yasanın 11. maddesinin 1. fıkrasında açıkça belirtilmiş, ancak yasada tersine kural bulunması halinde şekle bağlılık kabul edilmiştir. Maddenin 2. fıkrasında da yasaca bir biçim öngörülmüşse ve bu biçimin kapsam ve sonuçları için başkaca kural konulmamışsa, sözleşmenin bu biçime uyulmadıkça geçerli olmayacağı hükme bağlanmıştır. Yine, \"akit yapma vaadi\" başlığı altında aynı kanunun 22. maddesinde; \"Bir akdin ileride inşa edilmesine dair mukavele muteberdir. Kanun iki tarafın menfaatleri için bu akdin sıhhatini bir nevi şekle riayet etmeye tabi kıldığı takdirde bu şekil o akdin yapılması taahhüdüne de tatbik olunur.\" denilmektedir. Taşınmaz mülkiyetini devir borcunu doğuran sözleşmelerde Medeni Kanunun 634. maddesinin 1. fıkrası \"mülkiyeti vadeden akitler resmi şekilde yapılmadıkça muteber olmazlar.\" genel hükmünü getirmektedir. Borçlar Kanununun 213. maddesinde de sözleşmenin biçimi başlığı altında; taşınmaz satımının geçerli olması için getirilen resmi senede bağlanması şartı, taşınmaz satış vaadi sözleşmeleri için de öngörülmüştür. Bu bağlamda 2644 sayılı Tapu Kanununun 26. maddesi taşınmaz satışları için tapu sicil muhafız ya da memurlarını yetkili kılmışken, 1512 sayılı Noterlik Kanununun 60/3. maddesi ve Noterlik Kanununun 89. maddesi taşınmaz satış vaadi sözleşmelerinin noterlerce düzenleme şeklinde ( resen ) yapılacağı kuralını getirmiştir. Bu açık hükümler göstermektedir ki, resmi senede bağlanmayan tapuda kayıtlı taşınmaz satımları ile noterde düzenleme biçiminde ( resen ) yapılmamış olan taşınmaz satış vaadine ilişkin sözleşmeler geçersizdir. Burada kanunun öngördüğü şeklin bir geçerlilik ( sıhhat ) şartı olarak düzenlendiğini, buna uyulmadan yapılan sözleşmelere \"geçersizlik\" müeyyidesinin bağlandığını, bunun hukuki mahiyet olarak emredici nitelikte olduğunu, bu nedenle de \"geçersizlik\" müeyyidesine bağlanan şekil eksikliğinin hakim tarafından taraflar ileri sürmeseler dahi, yargılamanın her aşamasında resen gözönüne alınması gerektiğini belirtmekte yarar vardır. Diğer taraftan, Borçlar Kanununun 12. maddesinde; yasaca yazılı olması gereken bir sözleşmenin değiştirilmesi de yazılı olmak gerekir. Şu kadar ki bu sözleşmeye aykırı olmayan veya onu değiştirmeyen tamamlayıcı yan şartlar bu kuralın dışındadır, hükmüne yer verilmiştir. Ayrıca, 1512 sayılı Noterlik Kanununun 55. maddesi  ve bu maddenin uygulanması ile ilgili Türkiye Noterler Birliği genelgeleri nazara alınarak ilgili Noterlik Dairesinden işlem aslının getirilmesi olanağı bulunmaktadır. Yeri gelmişken ifade etmelidir ki, işlem tarihi olan 13.4.1968 tarihinde yürürlükte bulunan 15.6.1938 tarihli 3456 sayılı Noterlik Yasasının tanzim şekli başlıklı 51. maddesinde; \"bu kanunda yazılı şartlara ve hükümlere göre tanzim ve tasdik olunmayan kağıtlar resmi sayılmayıp adi senet hükmündedir. Alakalıların imzası bulunup ta noter tarafından tasdik edilmemiş olan çıkıntılar gerçek sayılmaz. Tasdikli kağıtlar ve senetlerle bunların kayıtlı bulunduğu sicil arasında ayrılık olduğu takdirde alakalıların imzasını taşıyana itibar olunur. Tasdik ve tekemmül eden her nevi işlere ait kağıtlar üzerinde değişiklikler yapılamaz. Bunlar ancak ikinci bir muamele ile değiştirilebilir.\" Hükmü bulunmaktadır. Halen yürürlükte olan 1512 Noterlik Yasasının 81. maddesinde de Noterlik işlemlerinde çıkıntı, değiştirme,fesih,iptal ve düzeltme başlığı altında; \"Noterlik işlemlerinde, ilgilinin imzasını ve noterin onayını taşımayan çıkıntılar geçerli değildir. Çıkıntılar el yazısı ile yapılamaz.Tamamlanmasından sonra bir noterlik işleminin değiştirilmesi veya fesih ve iptal veyahut evvelki işin nitelik ve değeri değişmemek şartiyle düzeltilmesi, evvelki işlemin yapıldığı şekilde yeni bir işlemle yapılır. Yeni işlemin tarih ve numarası, noterlik dairesinde bulunan evvelki işleme ait kağıda yazılır.Şu kadar ki, yeni işlem başka bir noterlikte yapılırsa bu noterlik, yeni işleme ait kağıdın bir nüshasını, gerekli açıklama yapılarak ilk işleme ait kağıda bağlanması için o işlemi yapan noterliğe gönderir\" hükmüne yer verilmiştir. Bu açıklamalar ışığında somut olaya bakıldığında; mahkemece öncelikle tapu kaydının iptali ve davacı adına tescili istenen uyuşmazlığa konu Küner köyü 129 parselin evveliyat kayıtları ile birlikte tapu kayıtları getirtilmeli, gerçekten 159 ve 160 parsellerin sözleşmede 129 parsel olarak gösterilen taşınmaz olup olmadığının ve davalı ya da kardeş olan tarafların ortak murisi adına kayıtlı bulunup bulunmadığının birbirine bağlı evveliyat kayıtları ile birlikte tereddüte yer bırakmayacak şekilde tevsiki gerekir. Bu konu açıklığa kavuşturulmadan tapu kaydının iptaline ve tescile karar verilemeyeceği unutulmamalıdır. Bunun yanında yukarıda açıklanan hükümler karşısında Noterlik dairesinden getirtilecek işlem aslı incelenerek dosyaya ibraz edilen tasdikli surette 2. sahifede yer alan ilavenin işlem aslında da olup olmadığı, belgenin devamındaki açıklamalarda da yer alıp almadığı tereddüte yer vermeyecek şekilde tespit edilmeli, ilave varsa bunun şekli ve yasaya uygunluğu üzerinde durulmalıdır. Bu değerlendirmede de işlem tarihi olan 13.4.1968 tarihindeki yasal düzenleme gözardı edilmemelidir. Mahkemece bu yönler irdelenmeden verilen kabul kararı ve bu kararda direnilmesi usul ve yasaya aykırı olup açıklanan değişik gerekçelerle bozulması gerekmiştir. SONUÇ : Davalı vekilinin temyiz itirazlarının kabulü ile, 129 parsele ilişkin direnme kararının yukarıda gösterilen nedenlerden dolayı BOZULMASINA, oybirliği ile karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "DÜZELTME - ÇIKINTI İLE EKLEME YAPMAK - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fduzeltme-cikinti-degistirme-hak-mahkeme-kararlari-3.html",
        "title": "",
        "target": "",
        "type": "internal"
      },
      {
        "text": "DÜZELTME - ÇIKINTI İLE EKLEME YAPMAK - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?duzeltme-cikinti-degistirme-hak-mahkeme-kararlari-3.html",
        "title": "",
        "target": "_top",
        "type": "internal"
      },
      {
        "text": "Noterlik Kanununun 60/3. maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Noterlik Kanununun 89. maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "düzenleme",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Noterlik Kanununun 55. maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "DÜZELTME - ÇIKINTI İLE EKLEME YAPMAK - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>DÜZELTME - ÇIKINTI İLE EKLEME YAPMAK - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY HUKUK GENEL KURULU E. 2003/14-17 K. 2003/65 T. 13.2.2003 &nbsp;ÖZET : 1. Tesçiline karar verilen 159 ve 160 numaralı parsellerin, satış vaadine konu olan 129 numara\" />\n\n   <link rel=\"canonical\" content=\"noterlikrehberi.net/rehber/index.html?duzeltme-cikinti-degistirme-hak-mahkeme-kararlari-3.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"duzeltme-cikinti-degistirme-hak-mahkeme-kararlari-3.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"DÜZELTME - ÇIKINTI İLE EKLEME YAPMAK - MAHKEME KARARI\",\n\n   mailsubject: \"Tavsiye: Noterlik Rehberi - DÜZELTME - ÇIKINTI İLE EKLEME YAPMAK - MAHKEME KARARI\",\n\n   sharesubject: \"Noterlik Rehberi - DÜZELTME - ÇIKINTI İLE EKLEME YAPMAK - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"DUZELTME-CIKINTI-DEGISTIRME-HAK-MAHKEME-KARARLARI-3\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"duzeltme-cikinti-degistirme-hak-mahkeme-kararlari-3.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?duzeltme-cikinti-degistirme-hak-mahkeme-kararlari-3.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?duzeltme-cikinti-degistirme-hak-mahkeme-kararlari-3.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?duzeltme-cikinti-degistirme-hak-mahkeme-kararlari-3.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?duzeltme-cikinti-degistirme-hak-mahkeme-kararlari-3.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fduzeltme-cikinti-degistirme-hak-mahkeme-kararlari-3.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>DÜZELTME - ÇIKINTI İLE EKLEME YAPMAK - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?duzeltme-cikinti-degistirme-hak-mahkeme-kararlari-3.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">DÜZELTME - ÇIKINTI İLE EKLEME YAPMAK - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"text-align: left;\">T.C.</p>\n\n<p style=\"text-align: left;\">YARGITAY</p>\n\n<p style=\"text-align: left;\">HUKUK GENEL KURULU</p>\n\n<p style=\"text-align: left;\">E. 2003/14-17</p>\n\n<p style=\"text-align: left;\">K. 2003/65</p>\n\n<p style=\"text-align: left;\">T. 13.2.2003</p>\n\n<p><span style=\"font-size: 13px; color: #000000;\">&nbsp;</span></p>\n\n<p><span style=\"font-weight: bold;\">ÖZET : </span>1. Tesçiline karar verilen 159 ve 160 numaralı parsellerin, satış vaadine konu olan 129 numaralı parselin ifrazından oluşturulup oluşturulmadığı yeterince araştırılıp tesbit edilmeden hüküm kurulması isabetsizdir.</p>\n\n<p>2. 13.4.1968 tarihinde düzenlenen satış vaadi sözleşmesinde yapılan çıkıntı ile oluşturulan eklemenin o tarihte yürürlükte olan 3456 sayılı Noterlik Kanunu hükümlerine uygun olup olmadığı araştırılmalıdır.</p>\n\n<p><span style=\"font-weight: bold;\">DAVA : </span>Taraflar arasındaki &quot;Tapu iptali ve tescil&quot; davasından dolayı yapılan yargılama sonunda; Menderes Sulh Hukuk Mahkemesince davanın kısmen kabulüne dair verilen 4.5.2000 gün ve 1997/239 - 2000/136 sayılı kararın incelenmesi davalı vekili tarafından istenilmesi üzerine,</p>\n\n<p>Yargıtay 14.Hukuk Dairesinin 2.11.2000 gün ve 2000/5463-6896 sayılı ilamı;</p>\n\n<p>( ... Davacı, 13.4.1968 tarihli gayrimenkul satış vaadi sözleşmesine dayanarak 1,11,12 ve 129 sayılı parseller de davalının hissesinin iptali ile tescilini istemiştir. Mahkeme, 129 parsel ( yeni 159 ve 160 parseller ) 11 sayılı parselde davalı hissesinin iptal edip davacı adına tesciline karar vermiş; hüküm, davalı vekili temyize getirmiştir.</p>\n\n<p>Davaya dayanak 13.4.1968 tarihli satış vaadi sözleşmesi incelendiğinde satıcı Fatma'nın 54 ada 11 parsel, 55 ada 1 parsel ve 55 ada 12 parselin satışını vaad ettiği, alıcı Mustafa'nın ise 54 ada 11 parsel, 55 ada 1 parsel, 55 ada 12 parsel ve 129 parselleri almayı kabul ettiği anlaşılmaktadır. Tarafların birleşen irade beyanı 1,11 ve 12 parsellere ilişkindir. 129 parselin alım satımına ilişkin birleşen irade beyanları yoktur. Bu durumda 129 parselinde tapusunun iptaline karar verilmesi doğru görülmemiştir... ) gerekçesiyle bozularak dosya yerine geri çevrilmekle yeniden yapılan yargılama sonunda; mahkemece önceki kararda direnilmiştir.</p>\n\n<p>Hukuk Genel Kurulunca incelenerek direnme kararının süresinde temyiz edildiği anlaşıldıktan ve dosyadaki kağıtlar okunduktan sonra gereği görüşüldü:</p>\n\n<p><span style=\"font-weight: bold;\">KARAR : </span>Dava, taşınmaz satış vaadi sözleşmesine dayalı tapu kayıt iptali ve ferağa icbar suretiyle tescil isteğine ilişkindir.</p>\n\n<p>Davacı vekili; müvekkili ile davalı Fatma'nın kardeş olduklarını, aralarında düzenlenen İzmir 3.noterliğinin 13.4.1968 tarih ve 8173 yevmiye numaralı Re'sen Gayri menkul satış vaadi sözleşmesi ile; davalı Fatma Çelik tarafından kendisine ait İzmir, Menderes, Bulgurca Köyü, 54 ada 11 parsel, 55 ada 1 parsel, 55 ada 12 parsel, Küner Köyü 129 parsel sayılı olmak üzere toplam 4 adet taşınmazın satımının müvekkiline vaad edildiğini, bu vaade dayanılarak taşınmazlardaki hisselerin karşılığı satış bedelinin müvekkilinden alındığını, tapuda devrinin de vaad edildiğini, sözleşmeyi takiben taşınmazların zilyetliğinin de müvekkiline devredildiğini, müvekkilinin uzun yıllar Almanya'da işçi olarak çalışması sebebiyle başkalarına icara vermek suretiyle zilyetliğini sürdürdüğünü, Türkiye'ye geldiğinde ise davalı kardeşinden satış vaadi ile almış olduğu ve zilyetliğinde bulunan yerlerin tapuda devirlerinin yapılmasını istediğini, davalının devirden kaçındığını, bunun üzerine müvekkilinin İzmir 4. Noterliğinin 28.2.1995 tarih ve 6761 yevmiye nolu ihtarını keşide ederek ve davalıdan tapuda devir talep ettiğini, bu ihtara rağmen davalının tapuda ferağa yanaşmadığını ifadeyle, davalı tarafından satışı vaad edilen 4 adet taşınmazın davalı adına olan tapu kayıtlarının iptali ile müvekkili adına tesciline karar verilmesini talep ve dava etmiştir.</p>\n\n<p>Davalı vekili; davanın reddini savunmuştur.</p>\n\n<p>Mahkemece; Davaya konu taşınmazların tapu kayıtlarından 1 ve 12 parsel nolu taşınmazların kamulaştırıldığının tespit edildiği, toplanan tüm delillerden, davalı Fatma Çelik ile davacı Mustafa Çelik'in kardeş oldukları davalı Fatma Çelik'in kendisine babasından intikal eden taşınmazdaki tüm hisselerini davacıya noter huzurunda 13.4.1968 yılında sattığı ve parasını aldığının anlaşıldığı, davalı tarafın zamanaşımı definin zilyetliğin davalı tarafından davacı tarafa devir edilmiş olması nedeniyle reddedildiği, zilyetliğin devir edilmediği hususundaki davalı iddiasının da yerinde görülmediği, satıştan itibaren davalının bu yerleri kullanmadığı, ancak tahtalı barajı istimlakları nedeniyle kıymetinin artması üzerine davalının 129 parselden bölünme 159 ve 160 parselin bir bölümünde oğlu vasıtasıyla son birkaç yıl ziraat yaptığı diğer yerlerde ise her hangi bir hak iddia etmediği, satış vaadi sözleşmesinin sahte olduğu hususunda her hangi bir savunmanın da mevcut olmadığı, taşınmazların başında yapılan keşif ve fen bilirkişisi beyanlarına göre sözleşmede belirtilen taşınmazların başında keşif yapılan taşınmazlar olduğu, yapılan satışın yasalara uygun olduğu, gerekçesiyle davanın kısmen kabulü ile 129 parsel ( yeni 159 ve 160 parseller ) ve 11 sayılı parselde davalı hissesinin iptali ile davacı adına tesciline, 1 ve 12 parseller hakkındaki davanın ise bu parseller kamulaştırıldığından reddine karar verilmiştir.</p>\n\n<p>Davalı vekilinin temyizi üzerine Özel Daire; &quot;Davaya dayanak 13.4.1968 tarihli satış vaadi sözleşmesi incelendiğinde satıcı Fatma'nın 54 ada 11 parsel, 55 ada 1 parsel ve 55 ada 12 parselin satışını vaad ettiği, alıcı Mustafa'nın ise 54 ada 11 parsel, 55 ada 1 parsel 55 ada 12 parsel ve 129 parselleri almayı kabul ettiği anlaşılmaktadır. Tarafların birleşen irade beyanı 1,11 ve 12 parsellere ilişkindir. 129 parselin alım satımına ilişkin birleşen irade beyanları yoktur. Bu durumda 129 parselinde tapusunun iptaline karar verilmesi doğru görülmemiştir...&quot; gerekçesi ile sadece 129 parsel yönünden hükmün bozulmasına karar vermiştir.</p>\n\n<p>Yerel Mahkeme; 13.4.1968 tarihli taraflarca düzenlenen satış vaadi sözleşmesinin üst sol tarafına çıkıntı yapılarak Kuner köyünde kain 129 parsel de yazılıp noterce usulüne uygun onaylandığından bu eklemenin de sözleşme metninden sayılacağı ve sözleşmenin ikinci sayfasında aynı parsel belirtilerek şüpheye yer vermeyecek şekilde 129 parsel için de tarafların birleşen irade beyanı bulunduğu...&quot; gerekçesiyle önceki kararında direnmiştir.</p>\n\n<p>Uyuşmazlık; davaya konu satış vaadi sözleşmesinde 129 parsel sayılı taşınmazın da satışının vaad edilip edilmediği, bu hususu tespite yönelik olarak sözleşmenin dosyaya ibraz edilen noterlikçe taraflara verilmiş tasdikli suretinin ikinci sayfasında yapılan çıkıntı ile &quot;ve yine Küner köyünde kain 129 parseldeki&quot; şeklindeki ilavenin noterlikte saklanan belge aslında da olup olmadığı, belge aslında varsa bu çıkıntının hukuken geçerli ve sözleşme metnine de dahil olup olmadığı noktasında toplanmaktadır.</p>\n\n<p>Öncelikle; mahkemece yapılan incelemenin hüküm kurmaya yeterli olmadığını belirtmekte yarar vardır. Bu cümleden olarak; Satış vaadine konu olduğu davacı yanca iddia edilen Kuner köyü 129 parsel sayılı taşınmazın dosyada mevcut tapu kaydına göre hükmen 9.2.1982 tarih ve 199 no ile kayıtlı olduğu anlaşılmaktadır. Mahkemece de bu husus 24.2.2000 tarihli celsede zapta geçirilmiş, ancak davacı vekilinin daha önce zapta geçen beyanı ve evveliyat kayıtları olmadığından 129 parselden bölündüğü kayden belli olmayan, 129 parsel kaydından eski tarihi taşıyan 159 ve 160 parsellere ait tapu kaydı yeterli kabul edilerek sonuca varılmıştır. Taşınmazın tapudaki kayıt durumunun ve gerçekten 159 ve 160 parsellerin sözleşmede 129 parsel olarak gösterilen taşınmaz olup olmadığının birbirine bağlı evveliyat kayıtları ile birlikte tevsiki gerekir. Diğer taraftan, Davalı yanca ilavede yer alan dava konusu parsellerden 129 parselin satış vaadine konu edilmediği savunması yönünden ise, davacı yanca davaya dayanak alınan satış vaadi sözleşmesinin dosyaya ibraz edilen ve noterlikçe taraflara verilmiş tasdikli suretinin ikinci sayfasında yapılan çıkıntı ile &quot;ve yine Küner köyünde kain 129 parseldeki&quot; şeklindeki ilavenin noterlikte saklanan belge aslında da olup olmadığı belge aslı getirtilerek tespit edilmemiştir. Ayrıca bu çıkıntı belge aslında da varsa bunun işlem tarihinde yürürlükte bulunan 15.6.1938 tarih ve 3456 sayılı Noterlik Kanunu hükümlerine uygun olup olmadığı üzerinde hiç durulmamış, eksik inceleme ile sonuca varılmıştır.</p>\n\n<p>Davanın çözümü için davaya dayanak teşkil eden satış vaadi sözleşmesinin hukuksal niteliği de irdelenmelidir.</p>\n\n<p>İlkin belirtmelidir ki, taşınmaz satış vaadi sözleşmeleri Borçlar Kanunumuzun Türk Hukukuna getirdiği yeniliklerdendir ve daha çok da koşulları henüz gerçekleşmediği için kurulması olanaksız olan asıl satım sözleşmesinin görevini yerine getirmek üzere kolay ve güvenli bir yol olarak görülüp, tercih edilen bir sözleşme türüdür.</p>\n\n<p>Borçlar Kanunumuz kural olarak sözleşmelerde şekil serbestisini benimsemiştir. Nitekim bu husus Yasanın 11. maddesinin 1. fıkrasında açıkça belirtilmiş, ancak yasada tersine kural bulunması halinde şekle bağlılık kabul edilmiştir. Maddenin 2. fıkrasında da yasaca bir biçim öngörülmüşse ve bu biçimin kapsam ve sonuçları için başkaca kural konulmamışsa, sözleşmenin bu biçime uyulmadıkça geçerli olmayacağı hükme bağlanmıştır.</p>\n\n<p>Yine, &quot;akit yapma vaadi&quot; başlığı altında aynı kanunun 22. maddesinde; &quot;Bir akdin ileride inşa edilmesine dair mukavele muteberdir. Kanun iki tarafın menfaatleri için bu akdin sıhhatini bir nevi şekle riayet etmeye tabi kıldığı takdirde bu şekil o akdin yapılması taahhüdüne de tatbik olunur.&quot; denilmektedir.</p>\n\n<p>Taşınmaz mülkiyetini devir borcunu doğuran sözleşmelerde Medeni Kanunun 634. maddesinin 1. fıkrası &quot;mülkiyeti vadeden akitler resmi şekilde yapılmadıkça muteber olmazlar.&quot; genel hükmünü getirmektedir. Borçlar Kanununun 213. maddesinde de sözleşmenin biçimi başlığı altında; taşınmaz satımının geçerli olması için getirilen resmi senede bağlanması şartı, taşınmaz satış vaadi sözleşmeleri için de öngörülmüştür. Bu bağlamda 2644 sayılı Tapu Kanununun 26. maddesi taşınmaz satışları için tapu sicil muhafız ya da memurlarını yetkili kılmışken, 1512 sayılı <span class=\"f_Arial12\"><a href=\"javascript:void(0);\" onclick=\"return hmshowPopup(event, popid_115299588, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanununun 60/3. maddesi</a></span> ve <span class=\"f_Arial12\"><a href=\"javascript:void(0);\" onclick=\"return hmshowPopup(event, popid_115299673, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanununun 89. maddesi</a></span> taşınmaz satış vaadi sözleşmelerinin noterlerce düzenleme şeklinde ( resen ) yapılacağı kuralını getirmiştir.</p>\n\n<p>Bu açık hükümler göstermektedir ki, resmi senede bağlanmayan tapuda kayıtlı taşınmaz satımları ile noterde <a href=\"javascript:void(0);\" onclick=\"return hmshowPopup(event, popid_956078091X, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">düzenleme</a> biçiminde ( resen ) yapılmamış olan taşınmaz satış vaadine ilişkin sözleşmeler geçersizdir.</p>\n\n<p>Burada kanunun öngördüğü şeklin bir geçerlilik ( sıhhat ) şartı olarak düzenlendiğini, buna uyulmadan yapılan sözleşmelere &quot;geçersizlik&quot; müeyyidesinin bağlandığını, bunun hukuki mahiyet olarak emredici nitelikte olduğunu, bu nedenle de &quot;geçersizlik&quot; müeyyidesine bağlanan şekil eksikliğinin hakim tarafından taraflar ileri sürmeseler dahi, yargılamanın her aşamasında resen gözönüne alınması gerektiğini belirtmekte yarar vardır.</p>\n\n<p>Diğer taraftan, Borçlar Kanununun 12. maddesinde; yasaca yazılı olması gereken bir sözleşmenin değiştirilmesi de yazılı olmak gerekir. Şu kadar ki bu sözleşmeye aykırı olmayan veya onu değiştirmeyen tamamlayıcı yan şartlar bu kuralın dışındadır, hükmüne yer verilmiştir.</p>\n\n<p>Ayrıca, 1512 sayılı <span class=\"f_Arial12\"><a href=\"javascript:void(0);\" onclick=\"return hmshowPopup(event, popid_115299540, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanununun 55. maddesi</a></span> &nbsp;ve bu maddenin uygulanması ile ilgili Türkiye Noterler Birliği genelgeleri nazara alınarak ilgili Noterlik Dairesinden işlem aslının getirilmesi olanağı bulunmaktadır.</p>\n\n<p>Yeri gelmişken ifade etmelidir ki, işlem tarihi olan 13.4.1968 tarihinde yürürlükte bulunan 15.6.1938 tarihli 3456 sayılı Noterlik Yasasının tanzim şekli başlıklı 51. maddesinde; &quot;bu kanunda yazılı şartlara ve hükümlere göre tanzim ve tasdik olunmayan kağıtlar resmi sayılmayıp adi senet hükmündedir. Alakalıların imzası bulunup ta noter tarafından tasdik edilmemiş olan çıkıntılar gerçek sayılmaz. Tasdikli kağıtlar ve senetlerle bunların kayıtlı bulunduğu sicil arasında ayrılık olduğu takdirde alakalıların imzasını taşıyana itibar olunur. Tasdik ve tekemmül eden her nevi işlere ait kağıtlar üzerinde değişiklikler yapılamaz. Bunlar ancak ikinci bir muamele ile değiştirilebilir.&quot; Hükmü bulunmaktadır.</p>\n\n<p>Halen yürürlükte olan 1512 Noterlik Yasasının 81. maddesinde de Noterlik işlemlerinde çıkıntı, değiştirme,fesih,iptal ve düzeltme başlığı altında; &quot;Noterlik işlemlerinde, ilgilinin imzasını ve noterin onayını taşımayan çıkıntılar geçerli değildir. Çıkıntılar el yazısı ile yapılamaz.Tamamlanmasından sonra bir noterlik işleminin değiştirilmesi veya fesih ve iptal veyahut evvelki işin nitelik ve değeri değişmemek şartiyle düzeltilmesi, evvelki işlemin yapıldığı şekilde yeni bir işlemle yapılır. Yeni işlemin tarih ve numarası, noterlik dairesinde bulunan evvelki işleme ait kağıda yazılır.Şu kadar ki, yeni işlem başka bir noterlikte yapılırsa bu noterlik, yeni işleme ait kağıdın bir nüshasını, gerekli açıklama yapılarak ilk işleme ait kağıda bağlanması için o işlemi yapan noterliğe gönderir&quot; hükmüne yer verilmiştir.</p>\n\n<p>Bu açıklamalar ışığında somut olaya bakıldığında; mahkemece öncelikle tapu kaydının iptali ve davacı adına tescili istenen uyuşmazlığa konu Küner köyü 129 parselin evveliyat kayıtları ile birlikte tapu kayıtları getirtilmeli, gerçekten 159 ve 160 parsellerin sözleşmede 129 parsel olarak gösterilen taşınmaz olup olmadığının ve davalı ya da kardeş olan tarafların ortak murisi adına kayıtlı bulunup bulunmadığının birbirine bağlı evveliyat kayıtları ile birlikte tereddüte yer bırakmayacak şekilde tevsiki gerekir. Bu konu açıklığa kavuşturulmadan tapu kaydının iptaline ve tescile karar verilemeyeceği unutulmamalıdır.</p>\n\n<p>Bunun yanında yukarıda açıklanan hükümler karşısında Noterlik dairesinden getirtilecek işlem aslı incelenerek dosyaya ibraz edilen tasdikli surette 2. sahifede yer alan ilavenin işlem aslında da olup olmadığı, belgenin devamındaki açıklamalarda da yer alıp almadığı tereddüte yer vermeyecek şekilde tespit edilmeli, ilave varsa bunun şekli ve yasaya uygunluğu üzerinde durulmalıdır. Bu değerlendirmede de işlem tarihi olan 13.4.1968 tarihindeki yasal düzenleme gözardı edilmemelidir. Mahkemece bu yönler irdelenmeden verilen kabul kararı ve bu kararda direnilmesi usul ve yasaya aykırı olup açıklanan değişik gerekçelerle bozulması gerekmiştir.</p>\n\n<p><span style=\"font-weight: bold;\">SONUÇ : </span>Davalı vekilinin temyiz itirazlarının kabulü ile, 129 parsele ilişkin direnme kararının yukarıda gösterilen nedenlerden dolayı BOZULMASINA, oybirliği ile karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"duzeltme-cikinti-degistirme-hak-mahkeme-kararlari-3.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:18:26.156086"
}