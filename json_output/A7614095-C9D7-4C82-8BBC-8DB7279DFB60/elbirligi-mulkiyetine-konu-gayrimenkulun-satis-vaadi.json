{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\elbirligi-mulkiyetine-konu-gayrimenkulun-satis-vaadi.html",
    "title": "ELBİRLİĞİ MÜLKİYETİNE KONU GAYRİMENKULÜN SATIŞ VAADİ",
    "description": "Yayın Tarihi:01.04.2020 Yayınlayan:HÜLYA YILMAZ Konu:Elbirliği mülkiyetine konu gayrimenkulün satış vaadi İçerik:Hukuki Danışmanlık - 30/03/2020             Sayın ...... Noter",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ ELBİRLİĞİ MÜLKİYETİNE KONU GAYRİMENKULÜN SATIŞ VAADİ Email Gönder ELBİRLİĞİ MÜLKİYETİNE KONU GAYRİMENKULÜN SATIŞ VAADİ << Fihrist-Ana sayfa >> ELBİRLİĞİ MÜLKİYETİNE KONU GAYRİMENKULÜN SATIŞ VAADİ SÖZLEŞMELER    DİĞER SÖZ.    MEVZUAT    GENELGE VE GENEL YAZILAR    T.N.B MEVZUATI Yayın Tarihi:01.04.2020 Yayınlayan:HÜLYA YILMAZ Konu:Elbirliği mülkiyetine konu gayrimenkulün satış vaadi İçerik:Hukuki Danışmanlık - 30/03/2020 Sayın ...... Noteri İlgi:     31.01.2020 tarih ve 2020/34 sayılı yazınız İlgi yazınız Yönetim Kurulunun 10.03.2020 tarihli toplantısında görüşülmüştür. Türk Medeni Kanununun 702. maddesinde; Ortakların hakları ve yükümlülükleri, topluluğu doğuran kanun veya sözleşme hükümleri ile belirlenir. Kanunda veya sözleşmede aksine bir hüküm bulunmadıkça, gerek yönetim, gerek tasarruf işlemleri için ortakların oybirliğiyle karar vermeleri gerekir. Sözleşmeden doğan topluluk devam ettiği sürece, paylaşma yapılamaz ve bir pay üzerinde tasarrufta bulunulamaz. Türk Borçlar Kanununun 29.maddesinde; Bir sözleşmenin ileride kurulmasına ilişkin sözleşmeler geçerlidir. Kanunlarda öngörülen istisnalar dışında, önsözleşmenin geçerliliği, ileride kurulacak sözleşmenin şekline bağlıdır. düzenlemeleri yer almaktadır. Birliğimiz 34 sayılı Birleştirilmiş Genelgesinin 9/ğ başlığında; “İştirak halindeki taşınmazlarda, paydaşlardan birinin veya bir kısmının kendi payları için mirasçı olmayan bir kişiye yaptıkları satış vaadi sözleşmeleri, alıcı için kişisel hak meydana getirdikleri cihetle geçerlidir. Sadece iştirak hali çözülerek, müşterek (paylı) mülkiyete dönüşmedikçe sözleşmelerin ifa kabiliyeti yoktur.” Anılan genelgenin 11/a başlığına konu Tapu ve Kadastro Genel Müdürlüğünün 5403 sayılı Toprak Koruma ve Arazi Kullanımı Kanunu’nun uygulanmasına ilişkin 12.06.2014 tarihli ve 23294678- 010.07.02/34306 sayılı duyurusunda; “satış vaadi istemine konu taşınmazın tapu sicilindeki cinsinin tarımsal nitelik taşıdığı anlaşılmakta ise: 1- Taraflardan ilgili belediye/valiliklerden talep konusu parselin imar planının bulunup bulunmadığına, imar planı mevcutsa planda bu taşınmazın tarımsal alana tahsis edilen veya edilmeyen alanlardan olup olmadığına dair belge getirmeleri istenecek ve planda tarımsal alana tahsis edilmeyen alanlardan olduğunun anlaşılması halinde satış vaadi işlemi yapılacaktır. 2- Taşınmazın imar planı kapsamı dışında kaldığı veya imar planında tarımsal niteliği korunacak alanda yer aldığının tespiti halinde, tarla/bağ/bahçe/zeytinlik vb. tarımsal nitelik taşıyan tüm taşınmazların satış vaatlerinin yapılmasına engel bir durum olup olmadığına, 5403 sayılı Kanun kapsamında işlemin karşılanıp karşılanmayacağına ilişkin il/ilçe gıda, tarım ve hayvancılık müdürlüğünden belge getirmeleri istenecek ve alınacak cevaba göre işlem yapılacaktır.”denilmektedir. Yargıtay 14. Hukuk Dairesinin 2019/3125 E., 2019/2091 K. Sayılı ve 07.03.2019 tarihli kararında; “Satış vaadi sözleşmesinden kaynaklanan davaların kabulüne karar verebilmek için sözleşmenin ifa olanağı bulunmalıdır. Elbirliği mülkiyetine (TMK m.701) konu bir taşınmazda elbirliği (iştirak halinde) ortaklarından birinin, ortaklık dışı bir kişiye satım vaadinde bulunması halinde, sözleşme bir taahhüt muamelesi olarak geçerli olmakla birlikte elbirliği ortaklığı çözülünceye kadar sözleşmenin ifa olanağının varlığından söz edilemez.” İzmir Bölge Adliye Mahkemesi 14. Hukuk Dairesinin 2017/1830 E., 2019/313 K. Sayılı ve 06.03.2019 tarihli kararında; “Diğer taraftan satış vaadi sözleşmesinden kaynaklanan tapu iptal ve tescil davalarının kabulü için aranacak ilk husus sözleşmenin ifa olanağının bulunup bulunmadığıdır. Elbirliği ortaklığına (iştirak halinde mülkiyete) konu bir taşınmazda elbirliği ortaklarından birinin, miras payını, ortaklık dışı bir kişiye satmayı vaat etmesi halinde sözleşme bir taahhüt muamelesi olarak geçerlidir. Ancak elbirliği ortaklığı çözülünceye kadar sözleşmenin ifa olanağının varlığından söz edilemez. Fakat elbirliği ortaklığına dahil paydaşlar arasında satış vaadi sözleşmesi yapılmışsa iştirak bozulmamak kaydıyla satıcı ortağın payının alıcı ortağın payına ilave edilmek suretiyle satış vaadi sözleşmesinin ifa olanağı vardır.”karar verilmiştir. Doktrinde gayrimenkul satış vaadi sözleşmesi; ‘bir tarafa veya iki tarafa bir taşınmazın satış sözleşmesinin yapılmasını istemek hakkı sağlayan bir ön sözleşmedir.’ şeklinde tanımlanmıştır(OĞUZMAN, M. Kemal/ SELİÇİ, Özer/ OKTAY-ÖZDEMİR, Saibe: Eşya Hukuku, Yenilenmiş ve Mevzuata Uyarlanmış 18. Bası, İstanbul, 2015, s. 387-389). Buna istinaden; elbirliği mülkiyetinde ortaklar kendilerine düşecek olan bu payları üzerinde, TMK gereğince tasarrufta bulunamayacaklar ancak ortaklardan her birisine düşecek olan payın satışının vaad edilmesi, bir borç doğuran işlem olması nedeniyle, paya ilişkin satış vaadi sözleşmesi akdedilebilecektir (KARATAŞ, İzzet: Taşınmaz Satış Vaadi Sözleşmesi ve Yüklenicinin Temliki İşleminden Kaynaklanan Davalar, Ankara, 2009, s.254). Yukarıda yer alan açıklamalar hep birlikte değerlendirildiğinde; Elbirliği mülkiyetinde paydaşlardan birinin kendisine düşen payını gayrimenkul satış vaadine konu etmesi işlemi hak doğurucu bir işlem olduğundan hukuka aykırı olmadığı, Elbirliği mülkiyetine konu taşınmazın tarım arazisi vasfında olması halinde ise ilgili il/ilçe tarım müdürlüğünden ‘gayrimenkul satış vaadi yapılmasına engel bulunmadığına’ ilişkin yazının alınması ve notere sunulması halinde gayrimenkul satış vaadi yapılabileceği, İlgi yazı ekinde yer alan tapu kaydı ve ilçe tarım müdürlüğü yazısı incelendiğinde elbirliği mülkiyete konu tarım arazisi vasfındaki taşınmazda yer alan payın bir paydaş tarafından gayrimenkul satış vaadine konu edilmesinde hukuken sakınca bulunmadığı,  düşünülmektedir. Bilgilerinize rica ederim. Dursun CİN Başkan 30/03/2020 Hukuk İşleri Personeli     : A. BUKSUR 30/03/2020 Hukuki Danışman Yard      : G.TİYEK 30/03/2020 Hukuki Danışman              : Ş.ARTAR 30/03/2020 Genel Sekreter Yard.         : B.EMEL 30/02/2020 Genel Sekreter                    : İ. GÜL Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "ELBİRLİĞİ MÜLKİYETİNE KONU GAYRİMENKULÜN SATIŞ VAADİ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Felbirligi-mulkiyetine-konu-gayrimenkulun-satis-vaadi.html",
        "title": "",
        "target": "",
        "type": "internal"
      },
      {
        "text": "ELBİRLİĞİ MÜLKİYETİNE KONU GAYRİMENKULÜN SATIŞ VAADİ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?elbirligi-mulkiyetine-konu-gayrimenkulun-satis-vaadi.html",
        "title": "",
        "target": "_top",
        "type": "internal"
      },
      {
        "text": "SÖZLEŞMELER",
        "href": "sozlesmeler.html",
        "title": "SÖZLEŞMELER DİZİNİ",
        "target": "",
        "type": "internal"
      },
      {
        "text": "DİĞER SÖZ.",
        "href": "diger-sozlesmeleri-dizini.html",
        "title": "DİĞER SÖZLEŞMELER",
        "target": "",
        "type": "internal"
      },
      {
        "text": "MEVZUAT",
        "href": "sozlesmeler-mevzuati.html",
        "title": "SÖZLEŞMELER MEVZUATI",
        "target": "",
        "type": "internal"
      },
      {
        "text": "GENELGE VE GENEL YAZILAR",
        "href": "sozlesmeler-hakkinda-genelge-genel-yazilar.html",
        "title": "SÖZLEŞMELER HAKKINDA GENELGE VE GENEL YAZILAR",
        "target": "",
        "type": "internal"
      },
      {
        "text": "T.N.B MEVZUATI",
        "href": "tnb-mevzuati.html",
        "title": "T.N.B MEVZUATI",
        "target": "",
        "type": "internal"
      },
      {
        "text": "Türk Medeni Kanununun 702. maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Türk Borçlar Kanununun 29.maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "ELBİRLİĞİ MÜLKİYETİNE KONU GAYRİMENKULÜN SATIŞ VAADİ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>ELBİRLİĞİ MÜLKİYETİNE KONU GAYRİMENKULÜN SATIŞ VAADİ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:01.04.2020 Yayınlayan:HÜLYA YILMAZ Konu:Elbirliği mülkiyetine konu gayrimenkulün satış vaadi İçerik:Hukuki Danışmanlık - 30/03/2020 &nbsp; &nbsp; &nbsp; &nbsp; &nbsp; &nbsp; Sayın ...... Noter\" />\n\n   <link rel=\"canonical\" content=\"noterlikrehberi.net/rehber/index.html?elbirligi-mulkiyetine-konu-gayrimenkulun-satis-vaadi.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"elbirligi-mulkiyetine-konu-gayrimenkulun-satis-vaadi.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"ELBİRLİĞİ MÜLKİYETİNE KONU GAYRİMENKULÜN SATIŞ VAADİ\",\n\n   mailsubject: \"Tavsiye: Noterlik Rehberi - ELBİRLİĞİ MÜLKİYETİNE KONU GAYRİMENKULÜN SATIŞ VAADİ &nbsp; &nbsp;SÖZLEŞMELER&nbsp; &nbsp;DİĞER SÖZ.&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;T.N.B MEVZUATI\",\n\n   sharesubject: \"Noterlik Rehberi - ELBİRLİĞİ MÜLKİYETİNE KONU GAYRİMENKULÜN SATIŞ VAADİ &nbsp; &nbsp;SÖZLEŞMELER&nbsp; &nbsp;DİĞER SÖZ.&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;T.N.B MEVZUATI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"ELBIRLIGI-MULKIYETINE-KONU-GAYRIMENKULUN-SATIS-VAADI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"elbirligi-mulkiyetine-konu-gayrimenkulun-satis-vaadi.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?elbirligi-mulkiyetine-konu-gayrimenkulun-satis-vaadi.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?elbirligi-mulkiyetine-konu-gayrimenkulun-satis-vaadi.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?elbirligi-mulkiyetine-konu-gayrimenkulun-satis-vaadi.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?elbirligi-mulkiyetine-konu-gayrimenkulun-satis-vaadi.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Felbirligi-mulkiyetine-konu-gayrimenkulun-satis-vaadi.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>ELBİRLİĞİ MÜLKİYETİNE KONU GAYRİMENKULÜN SATIŞ VAADİ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?elbirligi-mulkiyetine-konu-gayrimenkulun-satis-vaadi.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">ELBİRLİĞİ MÜLKİYETİNE KONU GAYRİMENKULÜN SATIŞ VAADİ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"sozlesmeler.html\" class=\"topiclink\" title=\"SÖZLEŞMELER DİZİNİ\">SÖZLEŞMELER</a>  &nbsp; <a href=\"diger-sozlesmeleri-dizini.html\" class=\"topiclink\" title=\"DİĞER SÖZLEŞMELER\">DİĞER SÖZ.</a>  &nbsp; <a href=\"sozlesmeler-mevzuati.html\" class=\"topiclink\" title=\"SÖZLEŞMELER MEVZUATI\">MEVZUAT</a>  &nbsp; <a href=\"sozlesmeler-hakkinda-genelge-genel-yazilar.html\" class=\"topiclink\" title=\"SÖZLEŞMELER HAKKINDA GENELGE VE GENEL YAZILAR\">GENELGE VE GENEL YAZILAR</a>  &nbsp; <a href=\"tnb-mevzuati.html\" class=\"topiclink\" title=\"T.N.B MEVZUATI\">T.N.B MEVZUATI</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"margin: 0 0 13px 0;\">Yayın Tarihi:01.04.2020</p>\n\n<p style=\"margin: 0 0 13px 0;\">Yayınlayan:HÜLYA YILMAZ</p>\n\n<p style=\"margin: 0 0 13px 0;\">Konu:Elbirliği mülkiyetine konu gayrimenkulün satış vaadi</p>\n\n<p style=\"margin: 0 0 13px 0;\">İçerik:Hukuki Danışmanlık - 30/03/2020 &nbsp; &nbsp; &nbsp; &nbsp; &nbsp; </p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">Sayın ...... Noteri </p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">İlgi: &nbsp; &nbsp; 31.01.2020 tarih ve 2020/34 sayılı yazınız</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp; İlgi yazınız Yönetim Kurulunun 10.03.2020 tarihli toplantısında görüşülmüştür.</p>\n\n<p style=\"margin: 0 0 13px 0;\"> <a href=\"javascript:void(0);\" onclick=\"return hmshowPopup(event, popid_1010637416X, this);\" class=\"popuplink\">Türk Medeni Kanununun 702. maddesi</a>nde; Ortakların hakları ve yükümlülükleri, topluluğu doğuran kanun veya sözleşme hükümleri ile belirlenir. Kanunda veya sözleşmede aksine bir hüküm bulunmadıkça, gerek yönetim, gerek tasarruf işlemleri için ortakların oybirliğiyle karar vermeleri gerekir. Sözleşmeden doğan topluluk devam ettiği sürece, paylaşma yapılamaz ve bir pay üzerinde tasarrufta bulunulamaz.</p>\n\n<p style=\"margin: 0 0 13px 0;\"><a href=\"javascript:void(0);\" onclick=\"return hmshowPopup(event, popid_620685911, this);\" class=\"popuplink\">Türk Borçlar Kanununun 29.maddesi</a>nde; Bir sözleşmenin ileride kurulmasına ilişkin sözleşmeler geçerlidir. Kanunlarda öngörülen istisnalar dışında, önsözleşmenin geçerliliği, ileride kurulacak sözleşmenin şekline bağlıdır. düzenlemeleri yer almaktadır.</p>\n\n<p style=\"margin: 0 0 13px 0;\">Birliğimiz 34 sayılı Birleştirilmiş Genelgesinin 9/ğ başlığında; “İştirak halindeki taşınmazlarda, paydaşlardan birinin veya bir kısmının kendi payları için mirasçı olmayan bir kişiye yaptıkları satış vaadi sözleşmeleri, alıcı için kişisel hak meydana getirdikleri cihetle geçerlidir. Sadece iştirak hali çözülerek, müşterek (paylı) mülkiyete dönüşmedikçe sözleşmelerin ifa kabiliyeti yoktur.”</p>\n\n<p style=\"margin: 0 0 13px 0;\">Anılan genelgenin 11/a başlığına konu Tapu ve Kadastro Genel Müdürlüğünün 5403 sayılı Toprak Koruma ve Arazi Kullanımı Kanunu’nun uygulanmasına ilişkin 12.06.2014 tarihli ve 23294678- 010.07.02/34306 sayılı duyurusunda; “satış vaadi istemine konu taşınmazın tapu sicilindeki cinsinin tarımsal nitelik taşıdığı anlaşılmakta ise:</p>\n\n<p style=\"margin: 0 0 13px 0;\">1- Taraflardan ilgili belediye/valiliklerden talep konusu parselin imar planının bulunup bulunmadığına, imar planı mevcutsa planda bu taşınmazın tarımsal alana tahsis edilen veya edilmeyen alanlardan olup olmadığına dair belge getirmeleri istenecek ve planda tarımsal alana tahsis edilmeyen alanlardan olduğunun anlaşılması halinde satış vaadi işlemi yapılacaktır.</p>\n\n<p style=\"margin: 0 0 13px 0;\">2- Taşınmazın imar planı kapsamı dışında kaldığı veya imar planında tarımsal niteliği korunacak alanda yer aldığının tespiti halinde, tarla/bağ/bahçe/zeytinlik vb. tarımsal nitelik taşıyan tüm taşınmazların satış vaatlerinin yapılmasına engel bir durum olup olmadığına, 5403 sayılı Kanun kapsamında işlemin karşılanıp karşılanmayacağına ilişkin il/ilçe gıda, tarım ve hayvancılık müdürlüğünden belge getirmeleri istenecek ve alınacak cevaba göre işlem yapılacaktır.”denilmektedir.</p>\n\n<p style=\"margin: 0 0 13px 0;\">Yargıtay 14. Hukuk Dairesinin 2019/3125 E., 2019/2091 K. Sayılı ve 07.03.2019 tarihli kararında;</p>\n\n<p style=\"margin: 0 0 13px 0;\"> “Satış vaadi sözleşmesinden kaynaklanan davaların kabulüne karar verebilmek için sözleşmenin ifa olanağı bulunmalıdır. Elbirliği mülkiyetine (TMK m.701) konu bir taşınmazda elbirliği (iştirak halinde) ortaklarından birinin, ortaklık dışı bir kişiye satım vaadinde bulunması halinde, sözleşme bir taahhüt muamelesi olarak geçerli olmakla birlikte elbirliği ortaklığı çözülünceye kadar sözleşmenin ifa olanağının varlığından söz edilemez.” </p>\n\n<p style=\"margin: 0 0 13px 0;\">İzmir Bölge Adliye Mahkemesi 14. Hukuk Dairesinin 2017/1830 E., 2019/313 K. Sayılı ve 06.03.2019 tarihli kararında; &nbsp;</p>\n\n<p style=\"margin: 0 0 13px 0;\">“Diğer taraftan satış vaadi sözleşmesinden kaynaklanan tapu iptal ve tescil davalarının kabulü için aranacak ilk husus sözleşmenin ifa olanağının bulunup bulunmadığıdır. Elbirliği ortaklığına (iştirak halinde mülkiyete) konu bir taşınmazda elbirliği ortaklarından birinin, miras payını, ortaklık dışı bir kişiye satmayı vaat etmesi halinde sözleşme bir taahhüt muamelesi olarak geçerlidir. Ancak elbirliği ortaklığı çözülünceye kadar sözleşmenin ifa olanağının varlığından söz edilemez. Fakat elbirliği ortaklığına dahil paydaşlar arasında satış vaadi sözleşmesi yapılmışsa iştirak bozulmamak kaydıyla satıcı ortağın payının alıcı ortağın payına ilave edilmek suretiyle satış vaadi sözleşmesinin ifa olanağı vardır.”karar verilmiştir.</p>\n\n<p style=\"margin: 0 0 13px 0;\">Doktrinde gayrimenkul satış vaadi sözleşmesi; ‘bir tarafa veya iki tarafa bir taşınmazın satış sözleşmesinin yapılmasını istemek hakkı sağlayan bir ön sözleşmedir.’ şeklinde tanımlanmıştır(OĞUZMAN, M. Kemal/ SELİÇİ, Özer/ OKTAY-ÖZDEMİR, Saibe: Eşya Hukuku, Yenilenmiş ve Mevzuata Uyarlanmış 18. Bası, İstanbul, 2015, s. 387-389). Buna istinaden; elbirliği mülkiyetinde ortaklar kendilerine düşecek olan bu payları üzerinde, TMK gereğince tasarrufta bulunamayacaklar ancak ortaklardan her birisine düşecek olan payın satışının vaad edilmesi, bir borç doğuran işlem olması nedeniyle, paya ilişkin satış vaadi sözleşmesi akdedilebilecektir (KARATAŞ, İzzet: Taşınmaz Satış Vaadi Sözleşmesi ve Yüklenicinin Temliki İşleminden Kaynaklanan Davalar, Ankara, 2009, s.254).</p>\n\n<p style=\"margin: 0 0 13px 0;\">Yukarıda yer alan açıklamalar hep birlikte değerlendirildiğinde;</p>\n\n<p style=\"margin: 0 0 13px 0;\">Elbirliği mülkiyetinde paydaşlardan birinin kendisine düşen payını gayrimenkul satış vaadine konu etmesi işlemi hak doğurucu bir işlem olduğundan hukuka aykırı olmadığı,</p>\n\n<p style=\"margin: 0 0 13px 0;\">Elbirliği mülkiyetine konu taşınmazın tarım arazisi vasfında olması halinde ise ilgili il/ilçe tarım müdürlüğünden ‘gayrimenkul satış vaadi yapılmasına engel bulunmadığına’ ilişkin yazının alınması ve notere sunulması halinde gayrimenkul satış vaadi yapılabileceği,</p>\n\n<p style=\"margin: 0 0 13px 0;\">İlgi yazı ekinde yer alan tapu kaydı ve ilçe tarım müdürlüğü yazısı incelendiğinde elbirliği mülkiyete konu tarım arazisi vasfındaki taşınmazda yer alan payın bir paydaş tarafından gayrimenkul satış vaadine konu edilmesinde hukuken sakınca bulunmadığı, &nbsp;düşünülmektedir.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Bilgilerinize rica ederim. </p>\n\n<p style=\"margin: 0 0 13px 0;\"><span style=\"font-weight: bold;\">Dursun CİN</span></p>\n\n<p style=\"margin: 0 0 13px 0;\"><span style=\"font-weight: bold;\">Başkan</span></p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">30/03/2020 Hukuk İşleri Personeli &nbsp; &nbsp; : A. BUKSUR</p>\n\n<p style=\"margin: 0 0 13px 0;\">30/03/2020 Hukuki Danışman Yard &nbsp; &nbsp; &nbsp;: G.TİYEK</p>\n\n<p style=\"margin: 0 0 13px 0;\">30/03/2020 Hukuki Danışman &nbsp; &nbsp; &nbsp; &nbsp; &nbsp; &nbsp; &nbsp;: Ş.ARTAR</p>\n\n<p style=\"margin: 0 0 13px 0;\">30/03/2020 Genel Sekreter Yard. &nbsp; &nbsp; &nbsp; &nbsp; : B.EMEL</p>\n\n<p style=\"margin: 0 0 13px 0;\">30/02/2020 Genel Sekreter &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;: İ. GÜL</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"elbirligi-mulkiyetine-konu-gayrimenkulun-satis-vaadi.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:18:31.039774"
}