{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\enerji-yatirimcisina-tahsisli-kullanma-izni-sozlesmesi.html",
    "title": "ENERJİ YATIR. TAHSİSLİ HAZİNE TAŞINMAZININ KULLANMA İZNİ SÖZ",
    "description": "Yayın Tarihi:30.10.2019 Yayınlayan:AYDIN KAHRAMAN Konu:Enerji yatırımcısına tahsisli Hazine taşınmazının kullanma izni sözleşmesi İçerik:Mali Danışmanlık-228-47870-30/10/2019",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ ENERJİ YATIR. TAHSİSLİ HAZİNE TAŞINMAZININ KULLANMA İZNİ SÖZ Email Gönder ENERJİ YATIR. TAHSİSLİ HAZİNE TAŞINMAZININ KULLANMA İZNİ SÖZ << Fihrist-Ana sayfa >> ENERJİ YATIRIMCISINA TAHSİSLİ HAZİNE TAŞINMAZININ KULLANMA İZNİ SÖZLEŞMESİ SÖZLEŞMELER    DİĞER SÖZ.    MEVZUAT    GENELGE VE GENEL YAZILAR    T.N.B MEVZUATI Yayın Tarihi:30.10.2019 Yayınlayan:AYDIN KAHRAMAN Konu:Enerji yatırımcısına tahsisli Hazine taşınmazının kullanma izni sözleşmesi İçerik:Mali Danışmanlık-228-47870-30/10/2019 Sayın …….. Noteri İlgi:     12.09.2019 tarih ve 2019/158 Muh. sayılı yazınız. Yönetim Kurulumuzun 07.10.2019 günlü toplantısında görüşülen ilgi yazınız ekinde bulunan kullanma izni sözleşmesinin yapılabilirliği açısından ve alınacak harç ve damga vergisi konusunda hukuki ve mali yönden değerlendirilmesi istenilmektedir. İlgi yazınız ekinde yer alan işlem örneğinin hukuki yönden değerlendirilmesi sonucunda; Hazine Taşınmazlarının İdaresi Hakkında Yönetmelik ile Kamu Taşınmazlarının Yatırımlara Tahsisine İlişkin Usul ve Esaslar’da açıklandığı üzere; “Devletin hüküm ve tasarrufu altında bulunan yerler üzerinde kişiler lehine idarece verilen izin” olarak tanımlanan kullanma izninin, Hazine Taşınmazlarının İdaresi Hakkında Yönetmeliğin 75-80 inci maddeleri arasında ayrıntılı olarak düzenlendiği, Anılan yönetmeliğin ekinde örnek kullanma izin sözleşmesinin bulunduğu, ilgi yazı ekinde gönderilen sözleşmenin de bu doğrultuda hazırlandığı, Anlaşıldığından, noterlikçe onaylanmasında yasal bir engel bulunmadığı düşünülmektedir. Sözkonusu işlem örneğinin mali yönden değerlendirilmesi sonucunda; Bilindiği üzere, 2008/29 sayılı Birliğimiz Genelgesinde belirtildiği üzere elektrik üretim tesisleri ile ilgili olarak yatırım döneminde yapılacak işlemlere bazı şartlara bağlı olarak damga vergisi ve harç istisnası getirilmiştir. Bu çerçevede, 2015/10 sayılı Birliğimiz Genelgesinde duyurduğu üzere, 6446 sayılı Kanunun geçici 4 üncü maddesinin birinci fıkrasında yer alan ilk defa işletmeye girecek üretim lisansı sahibi tüzel kişilere teşvik sağlanmasına ilişkin süre, 24.12.2015 tarih ve 29572 sayılı Resmi Gazetede yayımlanan, 14.12.2015 tarih ve 2015/8317 sayılı Bakanlar Kurulu Kararı ile 01.01.2016 tarihinden geçerli olmak üzere 31.12.2020 tarihine kadar uzatılmıştır. Bu karar esaslarına göre elektrik üretim ve otoprodüktör lisansına sahip tüzel kişilerce yapılacak yatırımların 31.12.2020 tarihinden önce tamamlanarak işletmeye alınacak olması durumunda yatırım dönemi işlemlerine istisna getirilmiştir. İlgi yazı ekinde bulunan, “Kullanma İzni Sözleşmesi” nin incelenmesinde, kullanma izni verilen taşınmazın güneş enerji santralı yapılması amacıyla tahsis edildiği, kullanma süresinin 30.05.2068 yılına kadar olduğu, taşınmazın tesliminden itibaren 6 ay içinde inşaat ruhsatı alınarak inşaata başlanacağı ve inşaatın iki yıl içinde bitirileceği, ilk yıl kullanma izin bedelinin ihale bedeli olan 46.000,00 (kırk altı bin) TL olduğu, daha sonraki yıllarda TÜFE oranında arttırılacağı, 31.12.2020 tarihine kadar tesisin tamamlanacağı, tamamlama tarihi olan 31.12.2020 tarihinde üretime eçilmemesi durumunda ya da üretim lisansının iptali halinde yapılan indirimlerin geri alınacağı hususunda düzenlemelere yer verildiği anlaşılmaktadır. Ancak, ilgi yazınızda kullanma izni sahibi yatırımcı firmanın üretim lisansının olup olmadığı konusunda bir açıklama yapılmamış olduğu gibi üretim lisansı da eklenmemiştir. Bu durumda; yatırımcı firmadan varsa üretim lisansının istenilmesi, yukarıda açıklanan Genelgelerimiz çerçevesinde, üretim lisansının olması ve üretim lisansında yatırımın 31.12.2020 tarihinden önce tamamlanarak işletime alınacağı hususuna yer verilmiş olması halinde sözkonusu işlemin noterliğinizde yapılması sırasında damga vergisi ve harçtan istisna edilmesi, Ancak firma tarafından; 1-Üretim lisansı ibraz edilmemesi, 2-Üretim lisansı ibraz edilmekle birlikte, lisansta yatırımın 31.12.2020 tarihinden sonraki bir tarihte bitirilmesi şartının öngörülmüş olması, 3-Üretim lisansı olmakla birlikte yatırımın evvelki yıllarda tamamlanarak işletmeye alınmış olması, halinde yatırım dönemi işlemi olarak kabul edilemeyecek olan kullanma izni sözleşmesinde, ilk yıl arazi kullanma bedeli olan 46.000,00 TL’ nin izin süresi ile çarpımı suretiyle hesap edilecek toplam kullanma izin bedeli üzerinden nispi oranda damga vergisi ve harç tahsil edilmesi suretiyle işlem tesis edilmesi gerekmektedir. Bilgilerinize rica ederim. Dursun CİN Başkan 24/10/2019 Mali Danışmanlık Per.  : N.ALTINDAL 24/10/2019 Mali Danışman Yard.    :Ş.KILIÇ 24/10/2019 Mali Danışman              :A.KAHRAMAN 24/10/2019 Genel Sekreter Yard.    :B.EMEL 24/10/2019 Genel Sekreter              :Dr.İ.GÜL Güncelleme: 05.02.2025 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "ENERJİ YATIRIMCISINA TAHSİSLİ HAZİNE TAŞINMAZININ KULLANMA İZNİ SÖZLEŞMESİ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fenerji-yatirimcisina-tahsisli-kullanma-izni-sozlesmesi.html",
        "title": "",
        "target": "",
        "type": "internal"
      },
      {
        "text": "ENERJİ YATIR. TAHSİSLİ HAZİNE TAŞINMAZININ KULLANMA İZNİ SÖZ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?enerji-yatirimcisina-tahsisli-kullanma-izni-sozlesmesi.html",
        "title": "",
        "target": "_top",
        "type": "internal"
      },
      {
        "text": "SÖZLEŞMELER",
        "href": "sozlesmeler.html",
        "title": "SÖZLEŞMELER DİZİNİ",
        "target": "",
        "type": "internal"
      },
      {
        "text": "DİĞER SÖZ.",
        "href": "diger-sozlesmeleri-dizini.html",
        "title": "DİĞER SÖZLEŞMELER",
        "target": "",
        "type": "internal"
      },
      {
        "text": "MEVZUAT",
        "href": "sozlesmeler-mevzuati.html",
        "title": "SÖZLEŞMELER MEVZUATI",
        "target": "",
        "type": "internal"
      },
      {
        "text": "GENELGE VE GENEL YAZILAR",
        "href": "sozlesmeler-hakkinda-genelge-genel-yazilar.html",
        "title": "SÖZLEŞMELER HAKKINDA GENELGE VE GENEL YAZILAR",
        "target": "",
        "type": "internal"
      },
      {
        "text": "T.N.B MEVZUATI",
        "href": "tnb-mevzuati.html",
        "title": "T.N.B MEVZUATI",
        "target": "",
        "type": "internal"
      },
      {
        "text": "Güncelleme: 05.02.2025",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "ENERJİ YATIR. TAHSİSLİ HAZİNE TAŞINMAZININ KULLANMA İZNİ SÖZ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>ENERJİ YATIR. TAHSİSLİ HAZİNE TAŞINMAZININ KULLANMA İZNİ SÖZ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:30.10.2019 Yayınlayan:AYDIN KAHRAMAN Konu:Enerji yatırımcısına tahsisli Hazine taşınmazının kullanma izni sözleşmesi İçerik:Mali Danışmanlık-228-47870-30/10/2019\" />\n\n   <link rel=\"canonical\" content=\"noterlikrehberi.net/rehber/index.html?enerji-yatirimcisina-tahsisli-kullanma-izni-sozlesmesi.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"enerji-yatirimcisina-tahsisli-kullanma-izni-sozlesmesi.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"ENERJİ YATIR. TAHSİSLİ HAZİNE TAŞINMAZININ KULLANMA İZNİ SÖZ\",\n\n   mailsubject: \"Tavsiye: Noterlik Rehberi - ENERJİ YATIRIMCISINA TAHSİSLİ HAZİNE TAŞINMAZININ KULLANMA İZNİ SÖZLEŞMESİ &nbsp; &nbsp;SÖZLEŞMELER&nbsp; &nbsp;DİĞER SÖZ.&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;T.N.B MEVZUATI\",\n\n   sharesubject: \"Noterlik Rehberi - ENERJİ YATIRIMCISINA TAHSİSLİ HAZİNE TAŞINMAZININ KULLANMA İZNİ SÖZLEŞMESİ &nbsp; &nbsp;SÖZLEŞMELER&nbsp; &nbsp;DİĞER SÖZ.&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;T.N.B MEVZUATI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"ENERJI-YATIRIMCISINA-TAHSISLI-KULLANMA-IZNI-SOZLESMESI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"enerji-yatirimcisina-tahsisli-kullanma-izni-sozlesmesi.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?enerji-yatirimcisina-tahsisli-kullanma-izni-sozlesmesi.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?enerji-yatirimcisina-tahsisli-kullanma-izni-sozlesmesi.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?enerji-yatirimcisina-tahsisli-kullanma-izni-sozlesmesi.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?enerji-yatirimcisina-tahsisli-kullanma-izni-sozlesmesi.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fenerji-yatirimcisina-tahsisli-kullanma-izni-sozlesmesi.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>ENERJİ YATIR. TAHSİSLİ HAZİNE TAŞINMAZININ KULLANMA İZNİ SÖZ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?enerji-yatirimcisina-tahsisli-kullanma-izni-sozlesmesi.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">ENERJİ YATIRIMCISINA TAHSİSLİ HAZİNE TAŞINMAZININ KULLANMA İZNİ SÖZLEŞMESİ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"sozlesmeler.html\" class=\"topiclink\" title=\"SÖZLEŞMELER DİZİNİ\">SÖZLEŞMELER</a>  &nbsp; <a href=\"diger-sozlesmeleri-dizini.html\" class=\"topiclink\" title=\"DİĞER SÖZLEŞMELER\">DİĞER SÖZ.</a>  &nbsp; <a href=\"sozlesmeler-mevzuati.html\" class=\"topiclink\" title=\"SÖZLEŞMELER MEVZUATI\">MEVZUAT</a>  &nbsp; <a href=\"sozlesmeler-hakkinda-genelge-genel-yazilar.html\" class=\"topiclink\" title=\"SÖZLEŞMELER HAKKINDA GENELGE VE GENEL YAZILAR\">GENELGE VE GENEL YAZILAR</a>  &nbsp; <a href=\"tnb-mevzuati.html\" class=\"topiclink\" title=\"T.N.B MEVZUATI\">T.N.B MEVZUATI</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"margin: 0 0 13px 0;\">Yayın Tarihi:30.10.2019</p>\n\n<p style=\"margin: 0 0 13px 0;\">Yayınlayan:AYDIN KAHRAMAN</p>\n\n<p style=\"margin: 0 0 13px 0;\">Konu:Enerji yatırımcısına tahsisli Hazine taşınmazının kullanma izni sözleşmesi</p>\n\n<p style=\"margin: 0 0 13px 0;\">İçerik:Mali Danışmanlık-228-47870-30/10/2019</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;</p>\n\n<p style=\"margin: 0 0 13px 0;\">Sayın …….. Noteri</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">İlgi: &nbsp; &nbsp; 12.09.2019 tarih ve 2019/158 Muh. sayılı yazınız.</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Yönetim Kurulumuzun 07.10.2019 günlü toplantısında görüşülen ilgi yazınız ekinde bulunan kullanma izni sözleşmesinin yapılabilirliği açısından ve alınacak harç ve damga vergisi konusunda hukuki ve mali yönden değerlendirilmesi istenilmektedir.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;İlgi yazınız ekinde yer alan işlem örneğinin hukuki yönden değerlendirilmesi sonucunda;</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Hazine Taşınmazlarının İdaresi Hakkında Yönetmelik ile Kamu Taşınmazlarının Yatırımlara Tahsisine İlişkin Usul ve Esaslar’da açıklandığı üzere;</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;“Devletin hüküm ve tasarrufu altında bulunan yerler üzerinde kişiler lehine idarece verilen izin” olarak tanımlanan kullanma izninin, Hazine Taşınmazlarının İdaresi Hakkında Yönetmeliğin 75-80 inci maddeleri arasında ayrıntılı olarak düzenlendiği,</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Anılan yönetmeliğin ekinde örnek kullanma izin sözleşmesinin bulunduğu, ilgi yazı ekinde gönderilen sözleşmenin de bu doğrultuda hazırlandığı,</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Anlaşıldığından, noterlikçe onaylanmasında yasal bir engel bulunmadığı düşünülmektedir.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Sözkonusu işlem örneğinin mali yönden değerlendirilmesi sonucunda;</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Bilindiği üzere, 2008/29 sayılı Birliğimiz Genelgesinde belirtildiği üzere elektrik üretim tesisleri ile ilgili olarak yatırım döneminde yapılacak işlemlere bazı şartlara bağlı olarak damga vergisi ve harç istisnası getirilmiştir.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Bu çerçevede, 2015/10 sayılı Birliğimiz Genelgesinde duyurduğu üzere, 6446 sayılı Kanunun geçici 4 üncü maddesinin birinci fıkrasında yer alan ilk defa işletmeye girecek üretim lisansı sahibi tüzel kişilere teşvik sağlanmasına ilişkin süre, 24.12.2015 tarih ve 29572 sayılı Resmi Gazetede yayımlanan, 14.12.2015 tarih ve 2015/8317 sayılı Bakanlar Kurulu Kararı ile 01.01.2016 tarihinden geçerli olmak üzere 31.12.2020 tarihine kadar uzatılmıştır.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Bu karar esaslarına göre elektrik üretim ve otoprodüktör lisansına sahip tüzel kişilerce yapılacak yatırımların 31.12.2020 tarihinden önce tamamlanarak işletmeye alınacak olması durumunda yatırım dönemi işlemlerine istisna getirilmiştir.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;İlgi yazı ekinde bulunan, “Kullanma İzni Sözleşmesi” nin incelenmesinde, kullanma izni verilen taşınmazın güneş enerji santralı yapılması amacıyla tahsis edildiği, kullanma süresinin 30.05.2068 yılına kadar olduğu, taşınmazın tesliminden itibaren 6 ay içinde inşaat ruhsatı alınarak inşaata başlanacağı ve inşaatın iki yıl içinde bitirileceği, ilk yıl kullanma izin bedelinin ihale bedeli olan 46.000,00 (kırk altı bin) TL olduğu, daha sonraki yıllarda TÜFE oranında arttırılacağı, 31.12.2020 tarihine kadar tesisin tamamlanacağı, tamamlama tarihi olan 31.12.2020 tarihinde üretime eçilmemesi durumunda ya da üretim lisansının iptali halinde yapılan indirimlerin geri alınacağı hususunda düzenlemelere yer verildiği anlaşılmaktadır.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Ancak, ilgi yazınızda kullanma izni sahibi yatırımcı firmanın üretim lisansının olup olmadığı konusunda bir açıklama yapılmamış olduğu gibi üretim lisansı da eklenmemiştir. </p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Bu durumda; yatırımcı firmadan varsa üretim lisansının istenilmesi, yukarıda açıklanan Genelgelerimiz çerçevesinde, üretim lisansının olması ve üretim lisansında yatırımın 31.12.2020 tarihinden önce tamamlanarak işletime alınacağı hususuna yer verilmiş olması halinde sözkonusu işlemin noterliğinizde yapılması sırasında damga vergisi ve harçtan istisna edilmesi,</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Ancak firma tarafından;</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;1-Üretim lisansı ibraz edilmemesi,</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;2-Üretim lisansı ibraz edilmekle birlikte, lisansta yatırımın 31.12.2020 tarihinden sonraki bir tarihte bitirilmesi şartının öngörülmüş olması,</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;3-Üretim lisansı olmakla birlikte yatırımın evvelki yıllarda tamamlanarak işletmeye alınmış olması,</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;halinde yatırım dönemi işlemi olarak kabul edilemeyecek olan kullanma izni sözleşmesinde, ilk yıl arazi kullanma bedeli olan 46.000,00 TL’ nin izin süresi ile çarpımı suretiyle hesap edilecek toplam kullanma izin bedeli üzerinden nispi oranda damga vergisi ve harç tahsil edilmesi suretiyle işlem tesis edilmesi gerekmektedir. Bilgilerinize rica ederim. </p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">Dursun CİN</p>\n\n<p style=\"margin: 0 0 13px 0;\">Başkan</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">24/10/2019 Mali Danışmanlık Per. &nbsp;: N.ALTINDAL</p>\n\n<p style=\"margin: 0 0 13px 0;\">24/10/2019 Mali Danışman Yard. &nbsp; &nbsp;:Ş.KILIÇ</p>\n\n<p style=\"margin: 0 0 13px 0;\">24/10/2019 Mali Danışman &nbsp; &nbsp; &nbsp; &nbsp; &nbsp; &nbsp; &nbsp;:A.KAHRAMAN</p>\n\n<p style=\"margin: 0 0 13px 0;\">24/10/2019 Genel Sekreter Yard. &nbsp; &nbsp;:B.EMEL</p>\n\n<p style=\"margin: 0 0 13px 0;\">24/10/2019 Genel Sekreter &nbsp; &nbsp; &nbsp; &nbsp; &nbsp; &nbsp; &nbsp;:Dr.İ.GÜL</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"enerji-yatirimcisina-tahsisli-kullanma-izni-sozlesmesi.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 05.02.2025</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:18:35.859535"
}