{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\feragat-mahkeme-kararlari-1.html",
    "title": "MİRAS HİSSESİNDEN FERAGAT - MAHKEME KARARLARI",
    "description": "T.C. YARGITAY 2. HUKUK DAİRESİ E. 1998/1981 K. 1998/4282 T. 14.4.1998     ÖZET : Yazılı aktin oluşmuş sayılması için borç altına giren tarafın irade açıklaması imzası altın",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ MİRAS HİSSESİNDEN FERAGAT - MAHKEME KARARLARI Email Gönder MİRAS HİSSESİNDEN FERAGAT - MAHKEME KARARLARI << Fihrist-Ana sayfa >> FERAGAT-MİRAS HİSSESİNDEN FERAGAT - MAHKEME KARARI T.C. YARGITAY 2. HUKUK DAİRESİ E. 1998/1981 K. 1998/4282 T. 14.4.1998 ÖZET : Yazılı aktin oluşmuş sayılması için borç altına giren tarafın irade açıklaması imzası altında yapmış olması yeterlidir. Sözleşme kullanılan sözlere göre değil hakiki amaca göre yorumlandığında açılmış miras payının temliki niteliğindedir. DAVA VE KARAR : Taraflar arasındaki davanın yapılan muhakemesi sonunda mahalli mahkemece verilen hükmün temyizen mürafaa icrası suretiyle tetkiki istenilmekle dosyadaki bütün kağıtlar okunup gereği görüşülüp düşünüldü. YARGITAY 2. HUKUK DAİRESİ KARARI: Miras bırakan M.Ali Kıray 3.6.1986 de ölmüş mirasçı olarak annesi Fatma, kardeşler Mustafa, Emine, Memnune ve Beyhan kalmışlardır. ( Üsküdar 2. Sulh Hakimliğinin 9.10.1986 gün 879/204 sayılı mirasçılık belgesi ) Bunlardan Mustafa da 22.5.1996 tarihinde ölerek eşi Bedriye ve çocukları Berrin, Yeşim kalmıştır. ( Üsküdar Sulh Hakimliğinin 17.6.1996 gün ve 383/434 sayılı karar ). Mirasçılardan Fatma Kıray 22.10.1986 tarihli düzenleme şeklinde mirastan feragat sözleşmesi adı altında ( Üsküdar 3. Noterliğinden düzenlediği belge ile ) Mehmet Ali Kıray adına kayıtlı Ümraniye Köyü Paf. 40-Ada 43 ve 25 nolu parseldeki miras hak ve hisselerinin tamamını Mustafa Kıray lehine bütün hak ve vecibeleriyle ivazsız olarak gayri kabili rücu olarak feragat ettiğini... mezkur gayrı menkulünde hiçbir şekilde mirasçı olarak ve hissedar olarak alakasının olmadığını... Mustafa Kıray adına tapuya tescil edilmesini... anlatmış ve iradesini bu şekilde açıklamıştır. Kendisi yönünden borçlandırıcı işlem yapan Fatma, oğlu ve miras bırakanı olan Mehmet Ali den kendisine geçen ve yukarıda belirtilen taşınmazdaki miras payını davacıların miras bırakanı Mustafa’ya devir etmeyi amaçlamıştır. Kullanılan sözler mirastan feragatı anlatmakda ise de amaç miras payının devridir. Bu nedenle somut olayın Medeni Kanunun 612. maddesinin öngördüğü yasal çerçeve içinde değerlendirilmesi gerekir. Medeni Kanunun belirtilen maddesi, açılmış bir terekedeki miras payının devri için yazılı irade beyanını yeterli görmüştür. Anılan yasal kural sözleşmeden bahsetmektedir. Geçerli bir sözleşmenin varlığı kural olarak iki tarafın irade açıklamalarının bulunması ve sözleşmede birleşmiş olmasıyla mümkündür. Bu husus genel kuraldır. Borçlar Kanununun 13. maddesi “yazılı olması gereken sözleşmelerde, borç yüklenenlerinin irade açıklamalarını imzalarıyla doğrulamış olunmasını geçerlilik için yeterli kabul etmiştir. Borç altına giren Fatma miras payını davacıların miras bırakanlarına karşılıksız olarak devir etmiş alacaklı herhangi bir borç yüklenmemiştir. O halde miras payını devir edenin yazılı sözleşmedeki imzası yeterlidir. Alacaklının sözleşmeye katılmamış olması,hukuki geçerliliği etkilemez. Belirtilen nedenlerle maddi olayın miras payının devrine ilişkin irade açıklaması olarak değerlendirilerek davanın bu çerçeve içinde incelenmesi, sonucuna uygun hüküm kurulması yerine maddi olayın mirasdan feragat sözleşmesi olarak yorumlanarak yazılı şekilde hüküm kurulması doğru bulunmamıştır. SONUÇ : Hükmün açıklanan nedenlerle BOZULMASINA oyçokluğuyla karar verildi. MUHALEFET ŞERHİ Miras bırakan tapulu taşınmazı davacıların murisine tek yönlü yazılı bir irade açıklamasıyla bağışlanmıştır. Borçlar Kanununun 237. maddesi uyarınca bu bağış, tapu siciline kayıt edilmediğinden geçerlilik kazanmamıştır. Davacılar bu işleme istinaden gayrimenkulün mülkiyetini isteyemezler. Ancak: Miras paylarının geçirimi için mirasçıların birbirleriyle yapacağı sözleşmeler yazılı olması şartıyle geçerlidir. ( MK. 612 ) Belirli bir hukuki sonucu doğurmaya yönelik, karşılıklı ve biri değerine uygun irade açıklamalarından oluşan hukuki işlem sözleşmedir. Bu tanıma göre sözleşmenin oluşması için: a ) Sözleşmenin esaslı öğeleri üzerinde anlaşma, b ) Aynı hukuki sonuca yönelik olmak üzere birleşen uygun irade açıklamasının bulunması gerekir. Bir başka anlatımla bir sözleşmeden söz edilebilmesi için en az iki kişinin belirli bir konuda birbirlerine yönelik hukuki sonuç amaçlayan irade açıklamasının varlığı aranır. Olaya değinen Medeni Kanunun 612/1. maddesi sözleşmeden sözettiğine göre açılmış miras payının devrinde yukarıda belirtilen sözleşme koşullarının bulunması gerekir. Tek taraflı irade açıklaması ile oluşan hukuki işlemler sözleşme niteliğinde olmadığından miras payının temlikine elverişli değillerdir. Yasaların emrettiği şeklin kapsam ve etki derecesi hakkında başkaca bir kural konulmamış ise, sözleşme bu şekle uygun olarak yapılmış olmadıkça geçerlilik kazanmaz ( B.K. m.II ). Borçlar Kanunu düzenlendiği şekil koşulu Hukuk Usulü Muhakemeleri Kanunu 288. maddesiyle öngörüldüğü gibi kanıtlama koşulu olmayıp, sözleşmenin geçerlilik koşuludur. Yasaların belirttiği şekil koşuluna uyulmamış olması işlemi hükümsüz kılar ( mutlak butlan ). Bunun sonuçlarına göre sözleşme başlangıcından beri geçersizdir. Zamanaşımına uğramaz.Hakim geçersizliği doğrudan gözetir. Geçersiz sözleşme Tarafların onayı ile dahi geçerlilik kazanamaz ( şekil koşuluna uygun bir sözleşme ile onay ayrık olmak üzere ). Geçersizlik usul açısından bir def’i değil itirazdır. 22.10.1986 tarihinde yapılan mirastan feragat sözleşmesi başlıklı belgede 40 ada 25 parselin davacıların murisine verilmesi kabul edilmiş ise de miras payının devri tek yönlü bir irade açıklamasına dayanmaktadır. Bu durumda tek yanlı irade açıklamasının bir sözleşmede bulunması gereken geçerlilik koşullarını taşıdığı söylenemez. Zira bu irade açıklaması sözleşmenin kurucu öğesi olan karşılıklı irade açıklaması ilkesinden yoksundur. Bu haliyle dayanılan belge bir sözleşme olmayıp sadece hukuki sonuç doğurmayan bir irade açıklamasıdır. Davacıların Medeni Kanunun 2. maddesiyle öngörülen iyi niyet kurallarından yararlanma olanağı da bulunmamaktadır. Davanın reddi bu sebeplerle doğrudur. Karar onanmalıdır. Başkan Tahir Alp Üye Ş.D. Kabukçuoğlu Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "FERAGAT-MİRAS HİSSESİNDEN FERAGAT - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fferagat-mahkeme-kararlari-1.html",
        "title": "",
        "target": "",
        "type": "internal"
      },
      {
        "text": "MİRAS HİSSESİNDEN FERAGAT - MAHKEME KARARLARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?feragat-mahkeme-kararlari-1.html",
        "title": "",
        "target": "_top",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "MİRAS HİSSESİNDEN FERAGAT - MAHKEME KARARLARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>MİRAS HİSSESİNDEN FERAGAT - MAHKEME KARARLARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY 2. HUKUK DAİRESİ E. 1998/1981 K. 1998/4282 T. 14.4.1998 &nbsp; &nbsp; ÖZET : Yazılı aktin oluşmuş sayılması için borç altına giren tarafın irade açıklaması imzası altın\" />\n\n   <link rel=\"canonical\" content=\"noterlikrehberi.net/rehber/index.html?feragat-mahkeme-kararlari-1.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"feragat-mahkeme-kararlari-1.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"MİRAS HİSSESİNDEN FERAGAT - MAHKEME KARARLARI\",\n\n   mailsubject: \"Tavsiye: Noterlik Rehberi - FERAGAT-MİRAS HİSSESİNDEN FERAGAT - MAHKEME KARARI\",\n\n   sharesubject: \"Noterlik Rehberi - FERAGAT-MİRAS HİSSESİNDEN FERAGAT - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"FERAGAT-MAHKEME-KARARLARI-1\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"feragat-mahkeme-kararlari-1.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?feragat-mahkeme-kararlari-1.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?feragat-mahkeme-kararlari-1.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?feragat-mahkeme-kararlari-1.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?feragat-mahkeme-kararlari-1.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fferagat-mahkeme-kararlari-1.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>MİRAS HİSSESİNDEN FERAGAT - MAHKEME KARARLARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?feragat-mahkeme-kararlari-1.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">FERAGAT-MİRAS HİSSESİNDEN FERAGAT - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p>T.C.</p>\n\n<p>YARGITAY</p>\n\n<p>2. HUKUK DAİRESİ</p>\n\n<p>E. 1998/1981 K.</p>\n\n<p>1998/4282</p>\n\n<p>T. 14.4.1998</p>\n\n<p>&nbsp;</p>\n\n<p>&nbsp;</p>\n\n<p>ÖZET : Yazılı aktin oluşmuş sayılması için borç altına giren tarafın irade açıklaması imzası altında yapmış olması yeterlidir. Sözleşme kullanılan sözlere göre değil hakiki amaca göre yorumlandığında açılmış miras payının temliki niteliğindedir.</p>\n\n<p>&nbsp;</p>\n\n<p>DAVA VE KARAR : Taraflar arasındaki davanın yapılan muhakemesi sonunda mahalli mahkemece verilen hükmün temyizen mürafaa icrası suretiyle tetkiki istenilmekle dosyadaki bütün kağıtlar okunup gereği görüşülüp düşünüldü.</p>\n\n<p>&nbsp;</p>\n\n<p>YARGITAY 2. HUKUK DAİRESİ KARARI:</p>\n\n<p>&nbsp;</p>\n\n<p>Miras bırakan M.Ali Kıray 3.6.1986 de ölmüş mirasçı olarak annesi Fatma, kardeşler Mustafa, Emine, Memnune ve Beyhan kalmışlardır. ( Üsküdar 2. Sulh Hakimliğinin 9.10.1986 gün 879/204 sayılı mirasçılık belgesi ) Bunlardan Mustafa da 22.5.1996 tarihinde ölerek eşi Bedriye ve çocukları Berrin, Yeşim kalmıştır. ( Üsküdar Sulh Hakimliğinin 17.6.1996 gün ve 383/434 sayılı karar ).</p>\n\n<p>&nbsp;</p>\n\n<p>Mirasçılardan Fatma Kıray 22.10.1986 tarihli düzenleme şeklinde mirastan feragat sözleşmesi adı altında ( Üsküdar 3. Noterliğinden düzenlediği belge ile ) Mehmet Ali Kıray adına kayıtlı Ümraniye Köyü Paf. 40-Ada 43 ve 25 nolu parseldeki miras hak ve hisselerinin tamamını Mustafa Kıray lehine bütün hak ve vecibeleriyle ivazsız olarak gayri kabili rücu olarak feragat ettiğini... mezkur gayrı menkulünde hiçbir şekilde mirasçı olarak ve hissedar olarak alakasının olmadığını... Mustafa Kıray adına tapuya tescil edilmesini... anlatmış ve iradesini bu şekilde açıklamıştır.</p>\n\n<p>&nbsp;</p>\n\n<p>Kendisi yönünden borçlandırıcı işlem yapan Fatma, oğlu ve miras bırakanı olan Mehmet Ali den kendisine geçen ve yukarıda belirtilen taşınmazdaki miras payını davacıların miras bırakanı Mustafa’ya devir etmeyi amaçlamıştır. Kullanılan sözler mirastan feragatı anlatmakda ise de amaç miras payının devridir.</p>\n\n<p>&nbsp;</p>\n\n<p>Bu nedenle somut olayın Medeni Kanunun 612. maddesinin öngördüğü yasal çerçeve içinde değerlendirilmesi gerekir. Medeni Kanunun belirtilen maddesi, açılmış bir terekedeki miras payının devri için yazılı irade beyanını yeterli görmüştür. Anılan yasal kural sözleşmeden bahsetmektedir. Geçerli bir sözleşmenin varlığı kural olarak iki tarafın irade açıklamalarının bulunması ve sözleşmede birleşmiş olmasıyla mümkündür. Bu husus genel kuraldır. Borçlar Kanununun 13. maddesi “yazılı olması gereken sözleşmelerde, borç yüklenenlerinin irade açıklamalarını imzalarıyla doğrulamış olunmasını geçerlilik için yeterli kabul etmiştir.</p>\n\n<p>&nbsp;</p>\n\n<p>Borç altına giren Fatma miras payını davacıların miras bırakanlarına karşılıksız olarak devir etmiş alacaklı herhangi bir borç yüklenmemiştir.</p>\n\n<p><span style=\"font-weight: bold;\">O halde miras payını devir edenin yazılı sözleşmedeki imzası yeterlidir. Alacaklının sözleşmeye katılmamış olması,hukuki geçerliliği etkilemez.</span></p>\n\n<p><span style=\"font-weight: bold;\">Belirtilen nedenlerle maddi olayın miras payının devrine ilişkin irade açıklaması olarak değerlendirilerek davanın bu çerçeve içinde incelenmesi, sonucuna uygun hüküm kurulması yerine maddi olayın mirasdan feragat sözleşmesi olarak yorumlanarak yazılı şekilde hüküm kurulması doğru bulunmamıştır.</span></p>\n\n<p><span style=\"font-weight: bold;\">&nbsp;</span></p>\n\n<p>SONUÇ : Hükmün açıklanan nedenlerle BOZULMASINA oyçokluğuyla karar verildi.</p>\n\n<p>MUHALEFET ŞERHİ</p>\n\n<p>Miras bırakan tapulu taşınmazı davacıların murisine tek yönlü yazılı bir irade açıklamasıyla bağışlanmıştır.</p>\n\n<p>Borçlar Kanununun 237. maddesi uyarınca bu bağış, tapu siciline kayıt edilmediğinden geçerlilik kazanmamıştır. Davacılar bu işleme istinaden gayrimenkulün mülkiyetini isteyemezler. Ancak:</p>\n\n<p>Miras paylarının geçirimi için mirasçıların birbirleriyle yapacağı sözleşmeler yazılı olması şartıyle geçerlidir. ( MK. 612 )</p>\n\n<p>Belirli bir hukuki sonucu doğurmaya yönelik, karşılıklı ve biri değerine uygun irade açıklamalarından oluşan hukuki işlem sözleşmedir.</p>\n\n<p>Bu tanıma göre sözleşmenin oluşması için:</p>\n\n<p>a ) Sözleşmenin esaslı öğeleri üzerinde anlaşma,</p>\n\n<p>b ) Aynı hukuki sonuca yönelik olmak üzere birleşen uygun irade açıklamasının bulunması gerekir. Bir başka anlatımla bir sözleşmeden söz edilebilmesi için en az iki kişinin belirli bir konuda birbirlerine yönelik hukuki sonuç amaçlayan irade açıklamasının varlığı aranır.</p>\n\n<p>Olaya değinen Medeni Kanunun 612/1. maddesi sözleşmeden sözettiğine göre açılmış miras payının devrinde yukarıda belirtilen sözleşme koşullarının bulunması gerekir. Tek taraflı irade açıklaması ile oluşan hukuki işlemler sözleşme niteliğinde olmadığından miras payının temlikine elverişli değillerdir. Yasaların emrettiği şeklin kapsam ve etki derecesi hakkında başkaca bir kural konulmamış ise, sözleşme bu şekle uygun olarak yapılmış olmadıkça geçerlilik kazanmaz ( B.K. m.II ). Borçlar Kanunu düzenlendiği şekil koşulu Hukuk Usulü Muhakemeleri Kanunu 288. maddesiyle öngörüldüğü gibi kanıtlama koşulu olmayıp, sözleşmenin geçerlilik koşuludur. Yasaların belirttiği şekil koşuluna uyulmamış olması işlemi hükümsüz kılar ( mutlak butlan ). Bunun sonuçlarına göre sözleşme başlangıcından beri geçersizdir. Zamanaşımına uğramaz.Hakim geçersizliği doğrudan gözetir. Geçersiz sözleşme Tarafların onayı ile dahi geçerlilik kazanamaz ( şekil koşuluna uygun bir sözleşme ile onay ayrık olmak üzere ). Geçersizlik usul açısından bir def’i değil itirazdır.</p>\n\n<p>&nbsp;</p>\n\n<p>22.10.1986 tarihinde yapılan mirastan feragat sözleşmesi başlıklı belgede 40 ada 25 parselin davacıların murisine verilmesi kabul edilmiş ise de miras payının devri tek yönlü bir irade açıklamasına dayanmaktadır. Bu durumda tek yanlı irade açıklamasının bir sözleşmede bulunması gereken geçerlilik koşullarını taşıdığı söylenemez. Zira bu irade açıklaması sözleşmenin kurucu öğesi olan karşılıklı irade açıklaması ilkesinden yoksundur. Bu haliyle dayanılan belge bir sözleşme olmayıp sadece hukuki sonuç doğurmayan bir irade açıklamasıdır. Davacıların Medeni Kanunun 2. maddesiyle öngörülen iyi niyet kurallarından yararlanma olanağı da bulunmamaktadır. Davanın reddi bu sebeplerle doğrudur. Karar onanmalıdır.</p>\n\n<p>Başkan</p>\n\n<p>Tahir Alp</p>\n\n<p>Üye</p>\n\n<p>Ş.D. Kabukçuoğlu</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"feragat-mahkeme-kararlari-1.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:18:42.182652"
}