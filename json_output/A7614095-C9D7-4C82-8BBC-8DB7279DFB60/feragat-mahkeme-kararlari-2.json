{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\feragat-mahkeme-kararlari-2.html",
    "title": "FERAGAT TAŞINMAZDAKİ MİRAS PAYINDAN - MAHKEME KARARLARI",
    "description": "YARGITAY  8. Hukuk Dairesi ESAS: 2014/18043 KARAR: 2016/1717   İ.. İ.. ve müşterekleri ile D.. İ.. aralarındaki tapu iptali ve tescil davasının reddine dair....1. Asliye Hukuk",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ FERAGAT TAŞINMAZDAKİ MİRAS PAYINDAN - MAHKEME KARARLARI Email Gönder FERAGAT TAŞINMAZDAKİ MİRAS PAYINDAN - MAHKEME KARARLARI << Fihrist-Ana sayfa >> FERAGAT TAŞINMAZDAKİ MİRAS PAYINDAN - MAHKEME KARARI YARGITAY 8. Hukuk Dairesi ESAS: 2014/18043 KARAR: 2016/1717 İ.. İ.. ve müşterekleri ile D.. İ.. aralarındaki tapu iptali ve tescil davasının reddine dair....1. Asliye Hukuk Mahkemesi'nden verilen ... gün ve ... sayılı hükmün Yargıtay'ca incelenmesi davacı İ.. İ.. vekili tarafından süresinde istenilmiş olmakla; dosya incelendi, gereği düşünüldü: KARAR Davacı vekili, kardeş olan tarafların .. tarihinde .. 1.Noterliği'nde düzenlenen sözleşmeyle murislerinden kalan taşınmazlarla ilgili karşılıklı feragatte bulunulduğunu, buna göre davacının ölü eşi..'dan gelen tüm taşınmazlar ile yine ..'a annesi ve babasından kalıp da davacıya intikal edecek tüm taşınmazların davalıya verileceği; bunun karşılığında da tarafların anne ve babalarından miras kalan tüm taşınmazlarda davalıya isabet edecek payların davacıya devredileceğinin kararlaştırıldığını açıklayarak, dava konusu ..., .... (... olarak düzeltilmiş) ve ... parsel sayılı taşınmazların tapu kaydının davalının payı oranında iptali ile davacı adına tesciline karar verilmesini istemiştir. Davalı vekili, tarafların noterde düzenlenen sözleşme doğrultusunda bir kısım edimlerini yerine getirdiğini, bu kapsamda davalının 6 adet taşınmazdaki hisse devrine karşılık, davacının 4 det taşınmazdaki hissesini devrettiğini, davacının edimini yerine getirmeden davalıdan edimini yerine getirmesini isteyemeyeceğini belirterek davanın reddini savunmuştur. Mahkemece, taraflar arasındaki sözleşmenin mirastan feragat sözleşmesi olmayıp miras payının devri (Türk Medeni Kanunu m.677) niteliğinde olduğu, davacı tarafın sözleşme gereğince edimlerini yerine getirmediği, bu nedenle de davalıdan sözleşmeye göre taşınmazların adına tescilini isteyemeyeceği; ayrıca talebe konu taşınmazlardan bir kısmının davalıya miras yoluyla intikal eden taşınmazlar olmadığı gerekçesiyle davanın reddine karar verilmesi üzerine; hüküm davacı vekili tarafından temyiz edilmiştir. 1-Dosya muhtevasına, dava evrakı ile yargılama tutanakları münderecatına, mevcut deliller mahkemece takdir edilerek karar verildiğine ve takdirde bir isabetsizlik bulunmadığına göre, davacı vekilinin aşağıdaki bendin kapsamı dışında kalan temyiz itirazlarının REDDİNE, 2-Davacı vekilinin diğer temyiz itirazlarına gelince; dava ve talep, miras payının devri niteliğinde olan .. tarihinde .. 1.Noterliği'nde düzenlenen sözleşmeye dayalı tapu iptali ve tescil isteğine ilişkindir. Yazılı olmak koşuluyla miras ortaklığına dahil bir taşınmazdaki miras payının mirasçılar arasında devri için yapılan sözleşmeler geçerlidir (743 s.lı MK m.612; Türk Medeni Kanunu m.677). Davalının miras payı oranında iptali ile davacı adına tescili istenen sözleşmeye konu taşınmazların tedavüllü tapu kayıtları ve kadastro tutanaklarının tetkikinde, sadece .. parsel sayılı taşınmazın 1/4 payının tarafların anneleri ... adına kayıtlı olduğu, talebe konu diğer taşınmazlarda tarafların ortak murislerinden intikal eden bir pay bulunmadığı anlaşılmaktadır. Bu durumda geçerli olan ve miras payının devri niteliğinde olan sözleşmeye değer verilerek.. parsel sayılı taşınmaz yönünden davanın kabulüne karar verilmesi gerekirken, yazılı şekilde davanın tamamen reddine karar verilmesi usul ve yasaya aykırı olmuş, bozmayı gerektirmiştir. SONUÇ: Davacı vekilinin temyiz itirazları yukarıda 2. bentte açıklanan nedenle yerinde olduğundan kabulüyle, usul ve yasaya uygun bulunmayan hükmün 6100 sayılı HMK'nun Geçici 3.maddesi yollamasıyla 1086 sayılı HUMK'nun 428. maddesi uyarınca BOZULMASINA, davacının diğer temyiz itirazlarının yukarıda 1. bentte açıklanan nedenle reddine, taraflarca İİK'nun 366/3. maddesi gereğince Yargıtay Daire ilamının tebliğinden itibaren ilama karşı 10 gün içinde karar düzeltme isteğinde bulunulabileceğine ve 25,20 TL peşin harcın istek halinde İ.. İ..'a iadesine 01.02.2016 tarihinde oybirliğiyle karar verildi. Yargıtay 2. Hukuk Dairesi E:1998/1981 K:1998/4282 Esas no: 1998/1981 Karar no: 1998/4282 Tarih: 14.04.1998 DAVA VE KARAR : Taraflar arasındaki davanın yapılan muhakemesi sonunda mahalli mahkemece verilen hükmün temyizen mürafaa icrası suretiyle tetkiki istenilmekle dosyadaki bütün kağıtlar okunup gereği görüşülüp düşünüldü. YARGITAY 2. HUKUK DAİRESİ KARARI: Miras bırakan M.A.K.3.6.1986 de ölmüş mirasçı olarak annesi F., kardeşler M., E., M.ve B.kalmışlardır. ( Üsküdar 2. Sulh Hakimliğinin 9.10.1986 gün 879/204 sayılı mirasçılık belgesi ) Bunlardan M.da 22.5.1996 tarihinde ölerek eşi B.ve çocukları B., Y.kalmıştır. ( Üsküdar Sulh Hakimliğinin 17.6.1996 gün ve 383/434 sayılı karar ). Mirasçılardan F.K.22.10.1986 tarihli düzenleme şeklinde mirastan feragat sözleşmesi adı altında ( Üsküdar 3. Noterliğinden düzenlediği belge ile ) M.A.K.adına kayıtlı Ümraniye Köyü Paf. 40-Ada 43 ve 25 nolu parseldeki miras hak ve hisselerinin tamamını M.K.lehine bütün hak ve vecibeleriyle ivazsız olarak gayri kabili rücu olarak feragat ettiğini... mezkur gayrı menkulünde hiçbir şekilde mirasçı olarak ve hissedar olarak alakasının olmadığını... M.K.adına tapuya tescil edilmesini... anlatmış ve iradesini bu şekilde açıklamıştır. Kendisi yönünden borçlandırıcı işlem yapan F., oğlu ve miras bırakanı olan M.A.den kendisine geçen ve yukarıda belirtilen taşınmazdaki miras payını davacıların miras bırakanı M.'ya devir etmeyi amaçlamıştır. Kullanılan sözler mirastan feragatı anlatmakda ise de amaç miras payının devridir. Bu nedenle somut olayın Medeni Kanunun 612. maddesinin öngördüğü yasal çerçeve içinde değerlendirilmesi gerekir. Medeni Kanunun belirtilen maddesi, açılmış bir terekedeki miras payının devri için yazılı irade beyanını yeterli görmüştür. Anılan yasal kural sözleşmeden bahsetmektedir. Geçerli bir sözleşmenin varlığı kural olarak iki tarafın irade açıklamalarının bulunması ve sözleşmede birleşmiş olmasıyla mümkündür. Bu husus genel kuraldır. Borçlar Kanununun 13. maddesi yazılı olması gereken sözleşmelerde, borç yüklenenlerinin irade açıklamalarını imzalarıyla doğrulamış olunmasını geçerlilik için yeterli kabul etmiştir. Borç altına giren F.miras payını davacıların miras bırakanlarına karşılıksız olarak devir etmiş alacaklı herhangi bir borç yüklenmemiştir. O halde miras payını devir edenin yazılı sözleşmedeki imzası yeterlidir. Alacaklının sözleşmeye katılmamış olması,hukuki geçerliliği etkilemez. Belirtilen nedenlerle maddi olayın miras payının devrine ilişkin irade açıklaması olarak değerlendirilerek davanın bu çerçeve içinde incelenmesi, sonucuna uygun hüküm kurulması yerine maddi olayın mirasdan feragat sözleşmesi olarak yorumlanarak yazılı şekilde hüküm kurulması doğru bulunmamıştır. SONUÇ : Hükmün açıklanan nedenlerle BOZULMASINA oyçokluğuyla karar verildi. MUHALEFET ŞERHİ Miras bırakan tapulu taşınmazı davacıların murisine tek yönlü yazılı bir irade açıklamasıyla bağışlanmıştır. Borçlar Kanununun 237. maddesi uyarınca bu bağış, tapu siciline kayıt edilmediğinden geçerlilik kazanmamıştır. Davacılar bu işleme istinaden gayrimenkulün mülkiyetini isteyemezler. Ancak: Miras paylarının geçirimi için mirasçıların birbirleriyle yapacağı sözleşmeler yazılı olması şartıyle geçerlidir. ( MK. 612 ) Belirli bir hukuki sonucu doğurmaya yönelik, karşılıklı ve biri değerine uygun irade açıklamalarından oluşan hukuki işlem sözleşmedir. Bu tanıma göre sözleşmenin oluşması için: a ) Sözleşmenin esaslı öğeleri üzerinde anlaşma, b ) Aynı hukuki sonuca yönelik olmak üzere birleşen uygun irade açıklamasının bulunması gerekir. Bir başka anlatımla bir sözleşmeden söz edilebilmesi için en az iki kişinin belirli bir konuda birbirlerine yönelik hukuki sonuç amaçlayan irade açıklamasının varlığı aranır. Olaya değinen Medeni Kanunun 612/1. maddesi sözleşmeden sözettiğine göre açılmış miras payının devrinde yukarıda belirtilen sözleşme koşullarının bulunması gerekir. T. taraflı irade açıklaması ile oluşan hukuki işlemler sözleşme niteliğinde olmadığından miras payının temlikine elverişli değillerdir. Yasaların emrettiği şeklin kapsam ve etki derecesi hakkında başkaca bir kural konulmamış ise, sözleşme bu şekle uygun olarak yapılmış olmadıkça geçerlilik kazanmaz ( B.K. m.II ). Borçlar Kanunu düzenlendiği şekil koşulu Hukuk Usulü Muhakemeleri Kanunu 288. maddesiyle öngörüldüğü gibi kanıtlama koşulu olmayıp, sözleşmenin geçerlilik koşuludur. Yasaların belirttiği şekil koşuluna uyulmamış olması işlemi hükümsüz kılar ( mutlak butlan ). Bunun sonuçlarına göre sözleşme başlangıcından beri geçersizdir. Zamanaşımına uğramaz.Hakim geçersizliği doğrudan gözetir. Geçersiz sözleşme Tarafların onayı ile dahi geçerlilik kazanamaz ( şekil koşuluna uygun bir sözleşme ile onay ayrık olmak üzere ). Geçersizlik usul açısından bir def'i değil itirazdır. 22.10.1986 tarihinde yapılan mirastan feragat sözleşmesi başlıklı belgede 40 ada 25 parselin davacıların murisine verilmesi kabul edilmiş ise de miras payının devri tek yönlü bir irade açıklamasına dayanmaktadır. Bu durumda tek yanlı irade açıklamasının bir sözleşmede bulunması gereken geçerlilik koşullarını taşıdığı söylenemez. Zira bu irade açıklaması sözleşmenin kurucu öğesi olan karşılıklı irade açıklaması ilkesinden yoksundur. Bu haliyle dayanılan belge bir sözleşme olmayıp sadece hukuki sonuç doğurmayan bir irade açıklamasıdır. Davacıların Medeni Kanunun 2. maddesiyle öngörülen iyi niyet kurallarından yararlanma olanağı da bulunmamaktadır. Davanın reddi bu sebeplerle doğrudur. Karar onanmalıdır. Başkan Üye Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "FERAGAT TAŞINMAZDAKİ MİRAS PAYINDAN - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fferagat-mahkeme-kararlari-2.html",
        "title": "",
        "target": "",
        "type": "internal"
      },
      {
        "text": "FERAGAT TAŞINMAZDAKİ MİRAS PAYINDAN - MAHKEME KARARLARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?feragat-mahkeme-kararlari-2.html",
        "title": "",
        "target": "_top",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "FERAGAT TAŞINMAZDAKİ MİRAS PAYINDAN - MAHKEME KARARLARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>FERAGAT TAŞINMAZDAKİ MİRAS PAYINDAN - MAHKEME KARARLARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"YARGITAY &nbsp;8. Hukuk Dairesi ESAS: 2014/18043 KARAR: 2016/1717 &nbsp; İ.. İ.. ve müşterekleri ile D.. İ.. aralarındaki tapu iptali ve tescil davasının reddine dair....1. Asliye Hukuk\" />\n\n   <link rel=\"canonical\" content=\"noterlikrehberi.net/rehber/index.html?feragat-mahkeme-kararlari-2.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"feragat-mahkeme-kararlari-2.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"FERAGAT TAŞINMAZDAKİ MİRAS PAYINDAN - MAHKEME KARARLARI\",\n\n   mailsubject: \"Tavsiye: Noterlik Rehberi - FERAGAT TAŞINMAZDAKİ MİRAS PAYINDAN - MAHKEME KARARI\",\n\n   sharesubject: \"Noterlik Rehberi - FERAGAT TAŞINMAZDAKİ MİRAS PAYINDAN - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"FERAGAT-MAHKEME-KARARLARI-2\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"feragat-mahkeme-kararlari-2.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?feragat-mahkeme-kararlari-2.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?feragat-mahkeme-kararlari-2.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?feragat-mahkeme-kararlari-2.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?feragat-mahkeme-kararlari-2.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fferagat-mahkeme-kararlari-2.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>FERAGAT TAŞINMAZDAKİ MİRAS PAYINDAN - MAHKEME KARARLARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?feragat-mahkeme-kararlari-2.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">FERAGAT TAŞINMAZDAKİ MİRAS PAYINDAN - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p>YARGITAY </p>\n\n<p>8. Hukuk Dairesi</p>\n\n<p>ESAS: 2014/18043</p>\n\n<p>KARAR: 2016/1717</p>\n\n<p>&nbsp;</p>\n\n<p>İ.. İ.. ve müşterekleri ile D.. İ.. aralarındaki tapu iptali ve tescil davasının reddine dair....1. Asliye Hukuk Mahkemesi'nden verilen ... gün ve ... sayılı hükmün Yargıtay'ca incelenmesi davacı İ.. İ.. vekili tarafından süresinde istenilmiş olmakla; dosya incelendi, gereği düşünüldü:</p>\n\n<p>&nbsp;</p>\n\n<p>KARAR</p>\n\n<p>&nbsp;</p>\n\n<p>Davacı vekili, kardeş olan tarafların .. tarihinde .. 1.Noterliği'nde düzenlenen sözleşmeyle murislerinden kalan taşınmazlarla ilgili karşılıklı feragatte bulunulduğunu, buna göre davacının ölü eşi..'dan gelen tüm taşınmazlar ile yine ..'a annesi ve babasından kalıp da davacıya intikal edecek tüm taşınmazların davalıya verileceği; bunun karşılığında da tarafların anne ve babalarından miras kalan tüm taşınmazlarda davalıya isabet edecek payların davacıya devredileceğinin kararlaştırıldığını açıklayarak, dava konusu ..., .... (... olarak düzeltilmiş) ve ... parsel sayılı taşınmazların tapu kaydının davalının payı oranında iptali ile davacı adına tesciline karar verilmesini istemiştir.</p>\n\n<p>&nbsp;</p>\n\n<p>Davalı vekili, tarafların noterde düzenlenen sözleşme doğrultusunda bir kısım edimlerini yerine getirdiğini, bu kapsamda davalının 6 adet taşınmazdaki hisse devrine karşılık, davacının 4 det taşınmazdaki hissesini devrettiğini, davacının edimini yerine getirmeden davalıdan edimini yerine getirmesini isteyemeyeceğini belirterek davanın reddini savunmuştur.</p>\n\n<p>&nbsp;</p>\n\n<p>Mahkemece, taraflar arasındaki sözleşmenin mirastan feragat sözleşmesi olmayıp miras payının devri (<a href=\"turk-medeni-kanunu.html\" class=\"topiclink\">Türk Medeni Kanunu</a> m.677) niteliğinde olduğu, davacı tarafın sözleşme gereğince edimlerini yerine getirmediği, bu nedenle de davalıdan sözleşmeye göre taşınmazların adına tescilini isteyemeyeceği; ayrıca talebe konu taşınmazlardan bir kısmının davalıya miras yoluyla intikal eden taşınmazlar olmadığı gerekçesiyle davanın reddine karar verilmesi üzerine; hüküm davacı vekili tarafından temyiz edilmiştir.</p>\n\n<p>&nbsp;</p>\n\n<p>1-Dosya muhtevasına, dava evrakı ile yargılama tutanakları münderecatına, mevcut deliller mahkemece takdir edilerek karar verildiğine ve takdirde bir isabetsizlik bulunmadığına göre, davacı vekilinin aşağıdaki bendin kapsamı dışında kalan temyiz itirazlarının REDDİNE,</p>\n\n<p>&nbsp;</p>\n\n<p>2-Davacı vekilinin diğer temyiz itirazlarına gelince; dava ve talep, miras payının devri niteliğinde olan .. tarihinde .. 1.Noterliği'nde düzenlenen sözleşmeye dayalı tapu iptali ve tescil isteğine ilişkindir. Yazılı olmak koşuluyla miras ortaklığına dahil bir taşınmazdaki miras payının mirasçılar arasında devri için yapılan sözleşmeler geçerlidir (743 s.lı MK m.612; <a href=\"turk-medeni-kanunu.html\" class=\"topiclink\">Türk Medeni Kanunu</a> m.677). Davalının miras payı oranında iptali ile davacı adına tescili istenen sözleşmeye konu taşınmazların tedavüllü tapu kayıtları ve kadastro tutanaklarının tetkikinde, sadece .. parsel sayılı taşınmazın 1/4 payının tarafların anneleri ... adına kayıtlı olduğu, talebe konu diğer taşınmazlarda tarafların ortak murislerinden intikal eden bir pay bulunmadığı anlaşılmaktadır. Bu durumda geçerli olan ve miras payının devri niteliğinde olan sözleşmeye değer verilerek.. parsel sayılı taşınmaz yönünden davanın kabulüne karar verilmesi gerekirken, yazılı şekilde davanın tamamen reddine karar verilmesi usul ve yasaya aykırı olmuş, bozmayı gerektirmiştir.</p>\n\n<p>&nbsp;</p>\n\n<p>SONUÇ: Davacı vekilinin temyiz itirazları yukarıda 2. bentte açıklanan nedenle yerinde olduğundan kabulüyle, usul ve yasaya uygun bulunmayan hükmün 6100 sayılı HMK'nun Geçici 3.maddesi yollamasıyla 1086 sayılı HUMK'nun 428. maddesi uyarınca BOZULMASINA, davacının diğer temyiz itirazlarının yukarıda 1. bentte açıklanan nedenle reddine, taraflarca İİK'nun 366/3. maddesi gereğince Yargıtay Daire ilamının tebliğinden itibaren ilama karşı 10 gün içinde karar düzeltme isteğinde bulunulabileceğine ve 25,20 TL peşin harcın istek halinde İ.. İ..'a iadesine 01.02.2016 tarihinde oybirliğiyle karar verildi.</p>\n\n<hr style=\"height:0px; color:#000000; border-width:0; background-color:#000000;\" /><p>Yargıtay 2. Hukuk Dairesi</p>\n\n<p>E:1998/1981 K:1998/4282</p>\n\n<p>&nbsp;</p>\n\n<p>Esas no: 1998/1981</p>\n\n<p>Karar no: 1998/4282</p>\n\n<p>Tarih: 14.04.1998</p>\n\n<p>&nbsp;</p>\n\n<p>DAVA VE KARAR :</p>\n\n<p>Taraflar arasındaki davanın yapılan muhakemesi sonunda mahalli mahkemece verilen hükmün temyizen mürafaa icrası suretiyle tetkiki istenilmekle dosyadaki bütün kağıtlar okunup gereği görüşülüp düşünüldü.</p>\n\n<p>&nbsp;</p>\n\n<p>YARGITAY 2. HUKUK DAİRESİ KARARI:</p>\n\n<p>Miras bırakan M.A.K.3.6.1986 de ölmüş mirasçı olarak annesi F., kardeşler M., E., M.ve B.kalmışlardır. ( Üsküdar 2. Sulh Hakimliğinin 9.10.1986 gün 879/204 sayılı mirasçılık belgesi ) Bunlardan M.da 22.5.1996 tarihinde ölerek eşi B.ve çocukları B., Y.kalmıştır. ( Üsküdar Sulh Hakimliğinin 17.6.1996 gün ve 383/434 sayılı karar ).</p>\n\n<p>&nbsp;</p>\n\n<p>Mirasçılardan F.K.22.10.1986 tarihli düzenleme şeklinde mirastan feragat sözleşmesi adı altında ( Üsküdar 3. Noterliğinden düzenlediği belge ile ) M.A.K.adına kayıtlı Ümraniye Köyü Paf. 40-Ada 43 ve 25 nolu parseldeki miras hak ve hisselerinin tamamını M.K.lehine bütün hak ve vecibeleriyle ivazsız olarak gayri kabili rücu olarak feragat ettiğini... mezkur gayrı menkulünde hiçbir şekilde mirasçı olarak ve hissedar olarak alakasının olmadığını... M.K.adına tapuya tescil edilmesini... anlatmış ve iradesini bu şekilde açıklamıştır.</p>\n\n<p>&nbsp;</p>\n\n<p>Kendisi yönünden borçlandırıcı işlem yapan F., oğlu ve miras bırakanı olan M.A.den kendisine geçen ve yukarıda belirtilen taşınmazdaki miras payını davacıların miras bırakanı M.'ya devir etmeyi amaçlamıştır. Kullanılan sözler mirastan feragatı anlatmakda ise de amaç miras payının devridir.</p>\n\n<p>Bu nedenle somut olayın Medeni Kanunun 612. maddesinin öngördüğü yasal çerçeve içinde değerlendirilmesi gerekir. Medeni Kanunun belirtilen maddesi, açılmış bir terekedeki miras payının devri için yazılı irade beyanını yeterli görmüştür. Anılan yasal kural sözleşmeden bahsetmektedir. Geçerli bir sözleşmenin varlığı kural olarak iki tarafın irade açıklamalarının bulunması ve sözleşmede birleşmiş olmasıyla mümkündür. Bu husus genel kuraldır. Borçlar Kanununun 13. maddesi yazılı olması gereken sözleşmelerde, borç yüklenenlerinin irade açıklamalarını imzalarıyla doğrulamış olunmasını geçerlilik için yeterli kabul etmiştir.</p>\n\n<p>&nbsp;</p>\n\n<p>Borç altına giren F.miras payını davacıların miras bırakanlarına karşılıksız olarak devir etmiş alacaklı herhangi bir borç yüklenmemiştir.</p>\n\n<p>&nbsp;</p>\n\n<p>O halde miras payını devir edenin yazılı sözleşmedeki imzası yeterlidir. Alacaklının sözleşmeye katılmamış olması,hukuki geçerliliği etkilemez.</p>\n\n<p>&nbsp;</p>\n\n<p>Belirtilen nedenlerle maddi olayın miras payının devrine ilişkin irade açıklaması olarak değerlendirilerek davanın bu çerçeve içinde incelenmesi, sonucuna uygun hüküm kurulması yerine maddi olayın mirasdan feragat sözleşmesi olarak yorumlanarak yazılı şekilde hüküm kurulması doğru bulunmamıştır.</p>\n\n<p>SONUÇ :</p>\n\n<p>Hükmün açıklanan nedenlerle BOZULMASINA oyçokluğuyla karar verildi.</p>\n\n<p>&nbsp;</p>\n\n<p>&nbsp;</p>\n\n<p>MUHALEFET ŞERHİ</p>\n\n<p>Miras bırakan tapulu taşınmazı davacıların murisine tek yönlü yazılı bir irade açıklamasıyla bağışlanmıştır.</p>\n\n<p>Borçlar Kanununun 237. maddesi uyarınca bu bağış, tapu siciline kayıt edilmediğinden geçerlilik kazanmamıştır. Davacılar bu işleme istinaden gayrimenkulün mülkiyetini isteyemezler. Ancak:</p>\n\n<p>Miras paylarının geçirimi için mirasçıların birbirleriyle yapacağı sözleşmeler yazılı olması şartıyle geçerlidir. ( MK. 612 )</p>\n\n<p>Belirli bir hukuki sonucu doğurmaya yönelik, karşılıklı ve biri değerine uygun irade açıklamalarından oluşan hukuki işlem sözleşmedir.</p>\n\n<p>Bu tanıma göre sözleşmenin oluşması için:</p>\n\n<p>a ) Sözleşmenin esaslı öğeleri üzerinde anlaşma,</p>\n\n<p>b ) Aynı hukuki sonuca yönelik olmak üzere birleşen uygun irade açıklamasının bulunması gerekir. Bir başka anlatımla bir sözleşmeden söz edilebilmesi için en az iki kişinin belirli bir konuda birbirlerine yönelik hukuki sonuç amaçlayan irade açıklamasının varlığı aranır.</p>\n\n<p>Olaya değinen Medeni Kanunun 612/1. maddesi sözleşmeden sözettiğine göre açılmış miras payının devrinde yukarıda belirtilen sözleşme koşullarının bulunması gerekir. T. taraflı irade açıklaması ile oluşan hukuki işlemler sözleşme niteliğinde olmadığından miras payının temlikine elverişli değillerdir. Yasaların emrettiği şeklin kapsam ve etki derecesi hakkında başkaca bir kural konulmamış ise, sözleşme bu şekle uygun olarak yapılmış olmadıkça geçerlilik kazanmaz ( B.K. m.II ). Borçlar Kanunu düzenlendiği şekil koşulu Hukuk Usulü Muhakemeleri Kanunu 288. maddesiyle öngörüldüğü gibi kanıtlama koşulu olmayıp, sözleşmenin geçerlilik koşuludur. Yasaların belirttiği şekil koşuluna uyulmamış olması işlemi hükümsüz kılar ( mutlak butlan ). Bunun sonuçlarına göre sözleşme başlangıcından beri geçersizdir. Zamanaşımına uğramaz.Hakim geçersizliği doğrudan gözetir. Geçersiz sözleşme Tarafların onayı ile dahi geçerlilik kazanamaz ( şekil koşuluna uygun bir sözleşme ile onay ayrık olmak üzere ). Geçersizlik usul açısından bir def'i değil itirazdır.</p>\n\n<p>22.10.1986 tarihinde yapılan mirastan feragat sözleşmesi başlıklı belgede 40 ada 25 parselin davacıların murisine verilmesi kabul edilmiş ise de miras payının devri tek yönlü bir irade açıklamasına dayanmaktadır. Bu durumda tek yanlı irade açıklamasının bir sözleşmede bulunması gereken geçerlilik koşullarını taşıdığı söylenemez. Zira bu irade açıklaması sözleşmenin kurucu öğesi olan karşılıklı irade açıklaması ilkesinden yoksundur. Bu haliyle dayanılan belge bir sözleşme olmayıp sadece hukuki sonuç doğurmayan bir irade açıklamasıdır. Davacıların Medeni Kanunun 2. maddesiyle öngörülen iyi niyet kurallarından yararlanma olanağı da bulunmamaktadır. Davanın reddi bu sebeplerle doğrudur. Karar onanmalıdır.</p>\n\n<p>Başkan Üye</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"feragat-mahkeme-kararlari-2.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:18:42.277162"
}