{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\feragatname-hak-makaleler-1.html",
    "title": "FERAGATNAME - HİMMET ATAMAN - EMEKLİ NOTER",
    "description": "\"Feragat, ayni haklarla, yenilik doğuran hakları ortadan kaldıran tek taraflı bir irade beyanıdır.Feragat beyanında, lehine feragat edilenin ayrıca kabulüne gerek yoktur.",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ FERAGATNAME - HİMMET ATAMAN - EMEKLİ NOTER Email Gönder FERAGATNAME - HİMMET ATAMAN - EMEKLİ NOTER << Fihrist-Ana sayfa >> FERAGATNAME - HİMMET ATAMAN - EMEKLİ NOTER FERAGATNAMELER    MEVZUAT    MAKALE    45 SAYILI GENELGE \"Feragat, ayni haklarla, yenilik doğuran hakları ortadan kaldıran tek taraflı bir irade beyanıdır.Feragat beyanında, lehine feragat edilenin ayrıca kabulüne gerek yoktur. Mirasçının murisinden intikal eden tabancadaki miras hak ve hissesinden diğer mirasçı lehine vazgeçmesini, ayni türden bir hakkı ortadan kaldıran feragat beyanına, Alacaklı tarafın kendi isteği ile alacağından vazgeçmesini ise yenilik doğuran türden alacak hakkını ortadan kaldıran feragat beyanına örnek olarak verebiliriz. Bir haktan feragat edilebilmesi, var olan bir hakkın bulunmasını gerektirir. İleride doğması muhtemel bir haktan vazgeçilmesi, \"Mirastan Feragat\" de söz konusu olup, bu türden bir feragat, mahfuz hisseli mirasçı ile miras bırakan arasında düzenlenen beklenen mahfuz hisse ve miras hakkından vazgeçilmesini konu alan iki taraflı ve resmi şekle tabi bir sözleşmedir. Feragat beyanı ile feragate konu edilen hak feragat eden tarafından ortadan kaldırılmıştır. Feragat, bir haktan feragat edilen lehine vazgeçme manası ile mevcut olan bir borcun ödenmesi, edası anlamı taşımaz. Bu noktada feragat, ibra ve makbuzdan ayrılır. İbra, bir sözleşme3 olup, doğmuş bir alacak-borç hukuki münasebeti sebebiyle alacaklının kısmen veya tamamen alacağını aldığının beyanıdır. Bu beyan bu hali ile alacak hakkını sona erdirmez. Lehine bile olsa, borçlu ibrayı kabul etmeyebilir. O taktirde de; borçlu borcunu ödemek istediği halde eda kabul edilmez ise alacaklı temerrüde düşmüş olur. Giderek, belli bir borcun ödendiğini gösteren belge ibra değil (adına ibra da dense) Vergi ve Borçlar Hukuku yönünden makbuzdur. Bu hususa, T.N.B.'nin 1997/ 61 ve 1997/72 sayılı genelgeleri muhteviyatlarındaki değerlendirmeler örnek olarak gösterilebilir. Feragatin bu kavramlar ile karşılaştırmasına işaret ettikten sonra, yargılamada yeri olan usulü bir kavram olarak \"Davadan Feragat\" ise davacının açtığı davasından tek taraflı irade beyanı ile feragati olup, davacının dava konusu haktan vazgeçtiğini, bu hakkı yeniden dava konusu yapamayacağını (kesin hüküm), davalının bu feragati kabulünün gerekmediğini, davacının bu nedenle açtığı davasını kaybettiğini ifade eder. Usulü anlamdaki davadan feragat vekil marifeti ile yerine getirilecek ise, \"..açık yetki verilmemiş ise vekil davadan feragat edemez..\" Feragat iradesinin yazılı şekilde yerine getirilmesi, (önemi, ispat gücü, delil olma niteliği itibariyle) gereklidir. İlgililerin salt feragat iradelerini noterlikte tanzim veya onaylatmaları ile \"Feragatname\" nitelikli bir işlem türü söz konusudur. Bu açıklamalara uygun olarak: Feragatname, düzenleme veya onaylama şeklinde yapılabilir. Feragatnamede bir değer veya bedel gösterilmesi zorunlu değildir. Ancak, feragat beyanında bir değer veya bedele atıf veya anlatımda bir değer veya bedele işaret eden hususlar var ise nazara alınmalıdır. Feragat beyanı, iradesi bir bedel karşılığında yerine getirilebilir. Bu anlamda şarta bağlanabileceği kanısındayım. Feragatnamede bir değer veya bedel ifade edilmemiş, gösterilmesini gerektirecek beyan ve ifadeler de yer almıyor ise Harçlar K.'na bağlı (2)S.T. 11/1. md.sine göre imza başına maktu, değer söz konusu ise 1/1 md.sine göre imza başına nisbi harç tahakkuk ve tahsili gerekir. T.N.B.'nin 1996/ 16 sayılı genelgesinde yer alan değerlendirmeye göre: feragatnameler damga vergisine tabi değildir. Özetlemek gerekir ise: A) Medeni Kanunun 23. Maddesi: Kimse, medeni haklardan ve onları kullanmaktan kısmen olsun feragat edemez. Kimse, hürriyetini ferağ edemediği gibi kanuna veya adabı umumiye mugayir surette takyid dahi edemez. Ancak, yazılı rıza üzerine insan kökenli biyolojik maddelerin alınması, aşılanması ve nakli mümkündür. Şu kadar ki, biyolojik madde verme borcu altına giren kimse aleyhine ifa talebinde bulunulmayacağı gibi maddi ve manevi tazminat davası da açılamaz. Bu son fıkra, organ naklini konu alan 2238 sayılı kanun ile ilgili olup, önemine binaen: T.N.B.nce yayımlanan Hukuk Dergisinin 1989, sayı: 61, sf.; 8-10; 1991, sayı: 69, sf.: 14-18 inceleme yazılarına bakılmalıdır. (İlgili T.N.B. Genelge: 1988-5) Medeni Kanunun 784. Maddesi: Malikin, merhun olan gayrimenkulü başka ayni haklarla takyit etmek salahiyetinden feragati muteber değildir. Medeni Kanunun 807/son fıkrası: Kanunun bu surette kendilerine ipotek hakkı tanıdığı kimselerin, evvelce yapılmış bir mukavele ile işbu haklarından feragatleri muteber değildir. Borçlar Kanununun 34/2 fıkrası: Temsil olunan kimsenin bu hakkından evvelce feragat etmesi hükümsüzdür. E) Borçlar Kanununun 139/1 fıkrası: İptidaen müruru zamandan feragat batıldır. F) Borçlar Kanununun 496 ncı maddesi: Kefil eda ettiği şey nispetinde alacaklının haklarında, ona halef olur. Bu halefi yet kaidesinden evvelce feragat etmek caiz değildir. ibra edilenin ibranamede kabul beyanı şart olmayıp, sonradan bu ibra beyanı (icap) açık, zımni veya yazılı olarak (kabul) görebilir. Değer veya bedel konusunda, ilgilinin gerçek iradesinin tespit ve değerlendirilmesine, dolayısıyla işlemin niteliğinin saptanmasına dikkat edilmelidir. Bu irade ilgilinin ifadesinde \"feragat\" olarak geçmesine rağmen gerçekte temlik, taahhüt vs. olabilir. Buna bir örnek olarak, T.N.B.'nin 1997/57 sayılı genelgesinde: \"...Faizsiz konut kredisini kullanmaktan feragat ederek, bu kredinin ... tarafından kullanılmasına muvafakat...\" iradesini belgeleyen iş kağıdının gerçekte temlik name olarak değerlendirilmesi gerektiği bildirilmiştir. Burada, bedel ve şarta bağlanma hususlarında ilgilinin gerçek iradesinin salt feragat iradesi olup olmadığı, bir hakkın devri, temliki vs. olup olmadığı incelenmelidir. Şufa (onalım) hakkından feragatnamelerle ilgili T.N.B.'nin1996/63 sayılı genelgesi ile trafik kazası nedeni ile hasarından ötürü sigorta şirketine karşı talep ve dava hakkından feragati konu alan 1996/36 sayılı genelgesinde de damga vergisi alınmayacağı belirtilmiştir. \" Feragat (Himmet Ataman - Ankara 7. Noteri) Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "FERAGATNAME - HİMMET ATAMAN - EMEKLİ NOTER",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fferagatname-hak-makaleler-1.html",
        "title": "",
        "target": "",
        "type": "internal"
      },
      {
        "text": "FERAGATNAME - HİMMET ATAMAN - EMEKLİ NOTER",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?feragatname-hak-makaleler-1.html",
        "title": "",
        "target": "_top",
        "type": "internal"
      },
      {
        "text": "FERAGATNAMELER",
        "href": "feragatnameler-dizini.html",
        "title": "FERAGATNAMELER-DİZİNİ",
        "target": "",
        "type": "internal"
      },
      {
        "text": "MEVZUAT",
        "href": "feragatname-mevzuat.html",
        "title": "FERAGAT MEVZUATI",
        "target": "",
        "type": "internal"
      },
      {
        "text": "MAKALE",
        "href": "feragatname-hak-makaleler-dizini.html",
        "title": "FERAGATNAME HAKKINDA MAKALELER DİZİNİ",
        "target": "",
        "type": "internal"
      },
      {
        "text": "45 SAYILI GENELGE",
        "href": "muvafakat-ve-feragat-beyanlari-hak-birlestirilmis-45-sayili-genelge.html#feragatlemler",
        "title": "MUVAFAKAT VE FERAGAT BEYANLARI İŞLEMLERİNE İLİŞKİN DÜZENLEMELER VE AÇIKLAMALAR HAK BİRLEŞTİRİLMİŞ 45 SAYILI GENELGE",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "FERAGATNAME - HİMMET ATAMAN - EMEKLİ NOTER"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>FERAGATNAME - HİMMET ATAMAN - EMEKLİ NOTER</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"&quot;Feragat, ayni haklarla, yenilik doğuran hakları ortadan kaldıran tek taraflı bir irade beyanıdır.Feragat beyanında, lehine feragat edilenin ayrıca kabulüne gerek yoktur.\" />\n\n   <link rel=\"canonical\" content=\"noterlikrehberi.net/rehber/index.html?feragatname-hak-makaleler-1.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"feragatname-hak-makaleler-1.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"FERAGATNAME - HİMMET ATAMAN - EMEKLİ NOTER\",\n\n   mailsubject: \"Tavsiye: Noterlik Rehberi - FERAGATNAME - HİMMET ATAMAN - EMEKLİ NOTER &nbsp; &nbsp;FERAGATNAMELER&nbsp; &nbsp;MEVZUAT&nbsp; &nbsp;MAKALE&nbsp; &nbsp;45 SAYILI GENELGE\",\n\n   sharesubject: \"Noterlik Rehberi - FERAGATNAME - HİMMET ATAMAN - EMEKLİ NOTER &nbsp; &nbsp;FERAGATNAMELER&nbsp; &nbsp;MEVZUAT&nbsp; &nbsp;MAKALE&nbsp; &nbsp;45 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"FERAGATNAME-HAK-MAKALELER-1\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"feragatname-hak-makaleler-1.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?feragatname-hak-makaleler-1.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?feragatname-hak-makaleler-1.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?feragatname-hak-makaleler-1.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?feragatname-hak-makaleler-1.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fferagatname-hak-makaleler-1.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>FERAGATNAME - HİMMET ATAMAN - EMEKLİ NOTER</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?feragatname-hak-makaleler-1.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">FERAGATNAME - HİMMET ATAMAN - EMEKLİ NOTER</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"feragatnameler-dizini.html\" class=\"topiclink\" title=\"FERAGATNAMELER-DİZİNİ\">FERAGATNAMELER</a>  &nbsp; <a href=\"feragatname-mevzuat.html\" class=\"topiclink\" title=\"FERAGAT MEVZUATI\">MEVZUAT</a>  &nbsp; <a href=\"feragatname-hak-makaleler-dizini.html\" class=\"topiclink\" title=\"FERAGATNAME HAKKINDA MAKALELER DİZİNİ\">MAKALE</a>  &nbsp; <a href=\"muvafakat-ve-feragat-beyanlari-hak-birlestirilmis-45-sayili-genelge.html#feragatlemler\" class=\"topiclink\" title=\"MUVAFAKAT VE FERAGAT BEYANLARI İŞLEMLERİNE İLİŞKİN DÜZENLEMELER VE AÇIKLAMALAR HAK BİRLEŞTİRİLMİŞ 45 SAYILI GENELGE\">45 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"text-align: center;\"><span style=\"font-size: 13px; color: #000000;\">&nbsp;</span></p>\n\n<p>&quot;Feragat, ayni haklarla, yenilik doğuran hakları ortadan kaldıran tek taraflı bir irade beyanıdır.Feragat beyanında, lehine feragat edilenin ayrıca kabulüne gerek yoktur.</p>\n\n<p>&nbsp;</p>\n\n<p style=\"line-height: 1.36;\">Mirasçının murisinden intikal eden tabancadaki miras hak ve hissesinden diğer mirasçı lehine vazgeçmesini, ayni türden bir hakkı ortadan kaldıran feragat beyanına,</p>\n\n<p style=\"line-height: 1.36;\">Alacaklı tarafın kendi isteği ile alacağından vazgeçmesini ise yenilik doğuran türden alacak hakkını ortadan kaldıran feragat beyanına örnek olarak verebiliriz.</p>\n\n<p style=\"line-height: 1.36;\">Bir haktan feragat edilebilmesi, var olan bir hakkın bulunmasını gerektirir. İleride doğması muhtemel bir haktan vazgeçilmesi, &quot;Mirastan Feragat&quot; de söz konusu olup, bu türden bir feragat, mahfuz hisseli mirasçı ile miras bırakan arasında düzenlenen beklenen mahfuz hisse ve miras hakkından vazgeçilmesini konu alan iki taraflı ve resmi şekle tabi bir sözleşmedir.</p>\n\n<p style=\"line-height: 1.36;\">Feragat beyanı ile feragate konu edilen hak feragat eden tarafından ortadan kaldırılmıştır.</p>\n\n<p style=\"line-height: 1.36;\">Feragat, bir haktan feragat edilen lehine vazgeçme manası ile mevcut olan bir borcun ödenmesi, edası anlamı taşımaz. Bu noktada feragat, ibra ve makbuzdan ayrılır. İbra, bir sözleşme3 olup, doğmuş bir alacak-borç hukuki münasebeti sebebiyle alacaklının kısmen veya tamamen alacağını aldığının beyanıdır. Bu beyan bu hali ile alacak hakkını sona erdirmez. Lehine bile olsa, borçlu ibrayı kabul etmeyebilir. O taktirde de; borçlu borcunu ödemek istediği halde eda kabul edilmez ise alacaklı temerrüde düşmüş olur. Giderek, belli bir borcun ödendiğini gösteren belge ibra değil (adına ibra da dense) Vergi ve Borçlar Hukuku yönünden makbuzdur. Bu hususa, T.N.B.'nin 1997/ 61 ve 1997/72 sayılı genelgeleri muhteviyatlarındaki değerlendirmeler örnek olarak gösterilebilir.</p>\n\n<p style=\"line-height: 1.36;\">Feragatin bu kavramlar ile karşılaştırmasına işaret ettikten sonra, yargılamada yeri olan usulü bir kavram olarak &quot;Davadan Feragat&quot; ise davacının açtığı davasından tek taraflı irade beyanı ile feragati olup, davacının dava konusu haktan vazgeçtiğini, bu hakkı yeniden dava konusu yapamayacağını (kesin hüküm), davalının bu feragati kabulünün gerekmediğini, davacının bu nedenle açtığı davasını kaybettiğini ifade eder.</p>\n\n<p style=\"line-height: 1.36;\">Usulü anlamdaki davadan feragat vekil marifeti ile yerine getirilecek ise, &quot;..açık yetki verilmemiş ise vekil davadan feragat edemez..&quot;</p>\n\n<p style=\"line-height: 1.36;\">Feragat iradesinin yazılı şekilde yerine getirilmesi, (önemi, ispat gücü, delil olma niteliği itibariyle) gereklidir.</p>\n\n<p style=\"line-height: 1.36;\">İlgililerin salt feragat iradelerini noterlikte tanzim veya onaylatmaları ile &quot;Feragatname&quot; nitelikli bir işlem türü söz konusudur.</p>\n\n<p style=\"line-height: 1.36;\">Bu açıklamalara uygun olarak:</p>\n\n<p style=\"line-height: 1.36;\">Feragatname, düzenleme veya onaylama şeklinde yapılabilir.</p>\n\n<p style=\"line-height: 1.36;\">Feragatnamede bir değer veya bedel gösterilmesi zorunlu değildir. Ancak, feragat beyanında bir değer veya bedele atıf veya anlatımda bir değer veya bedele işaret eden hususlar var ise nazara alınmalıdır.</p>\n\n<p style=\"line-height: 1.36;\">Feragat beyanı, iradesi bir bedel karşılığında yerine getirilebilir. Bu anlamda şarta bağlanabileceği kanısındayım.</p>\n\n<p style=\"line-height: 1.36;\">Feragatnamede bir değer veya bedel ifade edilmemiş, gösterilmesini gerektirecek beyan ve ifadeler de yer almıyor ise Harçlar K.'na bağlı (2)S.T. 11/1. md.sine göre imza başına maktu, değer söz konusu ise 1/1 md.sine göre imza başına nisbi harç tahakkuk ve tahsili gerekir.</p>\n\n<p style=\"line-height: 1.36;\">T.N.B.'nin 1996/ 16 sayılı genelgesinde yer alan değerlendirmeye göre: feragatnameler damga vergisine tabi değildir.</p>\n\n<p style=\"line-height: 1.36;\">Özetlemek gerekir ise:</p>\n\n<p style=\"line-height: 1.36;\">A) Medeni Kanunun 23. Maddesi: Kimse, medeni haklardan ve onları kullanmaktan kısmen olsun feragat edemez. Kimse, hürriyetini ferağ edemediği gibi kanuna veya adabı umumiye mugayir surette takyid dahi edemez. Ancak, yazılı rıza üzerine insan kökenli biyolojik maddelerin alınması, aşılanması ve nakli mümkündür. Şu kadar ki, biyolojik madde verme borcu altına giren kimse aleyhine ifa talebinde bulunulmayacağı gibi maddi ve manevi tazminat davası da açılamaz.</p>\n\n<p style=\"line-height: 1.36;\">Bu son fıkra, organ naklini konu alan 2238 sayılı kanun ile ilgili olup, önemine binaen: T.N.B.nce yayımlanan Hukuk Dergisinin 1989, sayı: 61, sf.; 8-10; 1991, sayı: 69, sf.: 14-18 inceleme yazılarına bakılmalıdır. (İlgili T.N.B. Genelge: 1988-5)</p>\n\n<p style=\"line-height: 1.36;\">Medeni Kanunun 784. Maddesi: Malikin, merhun olan gayrimenkulü başka ayni haklarla takyit etmek salahiyetinden feragati muteber değildir.</p>\n\n<p style=\"line-height: 1.36;\">Medeni Kanunun 807/son fıkrası: Kanunun bu surette kendilerine ipotek hakkı tanıdığı kimselerin, evvelce yapılmış bir mukavele ile işbu haklarından feragatleri muteber değildir.</p>\n\n<p style=\"line-height: 1.36;\">Borçlar Kanununun 34/2 fıkrası: Temsil olunan kimsenin bu hakkından evvelce feragat etmesi hükümsüzdür.</p>\n\n<p style=\"line-height: 1.36;\">E) Borçlar Kanununun 139/1 fıkrası: İptidaen müruru zamandan feragat batıldır.</p>\n\n<p style=\"line-height: 1.36;\">F) Borçlar Kanununun 496 ncı maddesi: Kefil eda ettiği şey nispetinde alacaklının haklarında, ona halef olur. Bu halefi yet kaidesinden evvelce feragat etmek caiz değildir.</p>\n\n<p style=\"line-height: 1.36;\">ibra edilenin ibranamede kabul beyanı şart olmayıp, sonradan bu ibra beyanı (icap) açık, zımni veya yazılı olarak (kabul) görebilir.</p>\n\n<p style=\"line-height: 1.36;\">Değer veya bedel konusunda, ilgilinin gerçek iradesinin tespit ve değerlendirilmesine, dolayısıyla işlemin niteliğinin saptanmasına dikkat edilmelidir. Bu irade ilgilinin ifadesinde &quot;feragat&quot; olarak geçmesine rağmen gerçekte temlik, taahhüt vs. olabilir. Buna bir örnek olarak, T.N.B.'nin 1997/57 sayılı genelgesinde: &quot;...Faizsiz konut kredisini kullanmaktan feragat ederek, bu kredinin ... tarafından kullanılmasına muvafakat...&quot; iradesini belgeleyen iş kağıdının gerçekte temlik name olarak değerlendirilmesi gerektiği bildirilmiştir.</p>\n\n<p style=\"line-height: 1.36;\">Burada, bedel ve şarta bağlanma hususlarında ilgilinin gerçek iradesinin salt feragat iradesi olup olmadığı, bir hakkın devri, temliki vs. olup olmadığı incelenmelidir.</p>\n\n<p style=\"line-height: 1.36;\">Şufa (onalım) hakkından feragatnamelerle ilgili T.N.B.'nin1996/63 sayılı genelgesi ile trafik kazası nedeni ile hasarından ötürü sigorta şirketine karşı talep ve dava hakkından feragati konu alan 1996/36 sayılı genelgesinde de damga vergisi alınmayacağı belirtilmiştir. &quot; <span style=\"font-weight: bold;\">Feragat (Himmet Ataman - Ankara 7. Noteri)</span></p>\n\n<p><span style=\"font-family: 'Times New Roman',Times,Georgia,serif;\">&nbsp;</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"feragatname-hak-makaleler-1.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:18:42.857812"
}