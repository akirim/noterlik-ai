{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\finansal-kiralama-borclarinin-teminati-olan-rehin-islemi-1.html",
    "title": "FİNANSAL KİRA BORÇLARININ TEMİNATI OLAN REHİN İŞLEMLERİ",
    "description": "Yayın Tarihi:13.12.2019 Yayınlayan:AYDIN KAHRAMAN Konu:Finansal kiralama borçlarının teminatı olan rehin işlemlerinde istisna İçerik:Mali Danışmanlık-270-55472-13/12/2019  FİN",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ FİNANSAL KİRA BORÇLARININ TEMİNATI OLAN REHİN İŞLEMLERİ Email Gönder FİNANSAL KİRA BORÇLARININ TEMİNATI OLAN REHİN İŞLEMLERİ << Fihrist-Ana sayfa >> FİNANSAL KİRALAMA BORÇLARININ TEMİNATI OLAN REHİN İŞLEMLERİNDE İSTİSNA REHİN SÖZ.    33 SAYILI GENELGE    39 SAYILI GENELGE    GENELGE VE GENEL YAZILAR    MEVZUAT Yayın Tarihi:13.12.2019 Yayınlayan:AYDIN KAHRAMAN Konu:Finansal kiralama borçlarının teminatı olan rehin işlemlerinde istisna İçerik:Mali Danışmanlık-270-55472-13/12/2019 FİNANSAL KURUMLAR BİRLİĞİNE Birliğinizden alınan 11.03.2019 günlü ve FK-2019/152 sayılı yazıda, Adalet Bakanlığı Müfettişleri tarafından gerçekleştirilen noterlik teftişleri esnasında, Birlik üyesi olan finansal kiralama şirketleri ile tacirler arasında akdedilen finansal kiralama sözleşmelerinin teminatını teşkil etmek üzere düzenlenen ve yazınız ekinde örnekleri bulunan sözleşmelerde yer alan değer üzerinden nispi damga vergisi ve harç tahsil edilmesi gerektiği şeklinde rapor düzenlendiği belirtilmiş, başvurunuza istinaden, konu hakkında 28.03.2019 günlü ve Mali Danışmanlık-74-9830 sayılı yazımız ile Gelir İdaresi Başkanlığından görüş talep edilmiştir. Yönetim Kurulumuzun 02.12.2019 günlü toplantısında görüşülen, Gelir İdaresi Başkanlığınca Birliğimize hitaben düzenlenmiş olan 07.11.2019 günlü ve 153568 sayılı cevabi yazıda, “İlgide kayıtlı yazınız ve bu yazı ile ilgili olarak Başkanlığımıza 27/5/2019 tarihinde intikal eden Finansal Kurumlar Birliğinin 23/5/2019 tarih ve FK-2019/298 sayılı yazısının incelenmesinden, Adalet Bakanlığı Müfettişlerinin noterlik teftişleri esnasında Birlik üyeleri finansal kiralama şirketleri ile tacirler arasında akdedilen finansal kiralama sözleşmelerinin teminatını teşkil etmek üzere düzenlenen ve ekte gönderilen sözleşmelerde yer alan değer üzerinden nispi damga vergisi ve harç tahsil edilmesi gerektiği şeklinde rapor düzenlendiği belirtilerek, konuya ilişkin olarak Başkanlığımız görüşünün sorulduğu anlaşılmaktadır. 488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu, bu Kanundaki kağıtlar teriminin, yazılıp imzalanmak veya imza yerine geçen bir işaret konmak suretiyle düzenlenen ve herhangi bir hususu ispat veya belli etmek için ibraz edilebilecek olan belgeler ile elektronik imza kullanılmak suretiyle manyetik ortamda ve elektronik veri şeklinde oluşturulan belgeleri ifade edeceği; 3 üncü maddesinde, damga vergisinin mükellefinin kağıtları imza edenler olduğu, resmi dairelerle kişiler arasındaki işlemlere ait kağıtların damga vergisinin kişiler tarafından ödeneceği; 24 üncü maddesinin dördüncü fıkrasında, resmi daireler veya noterlerce düzenlenerek kişilere verilen veya dairede bırakılan ve damga vergisi hiç alınmayan veya noksan alınan kağıtların vergisinin mükelleflere, cezasının düzenleyenlere ait olacağı, beşinci fıkrasında, vergi ve cezanın, vergi için mükelleflere rücu hakkı olmak üzere kağıtları düzenleyenlerden alınacağı; 27 inci maddesinde, noterlerin, damga vergisi ödenmemiş veya noksan ödenmiş kâğıtları vergi ve cezası ödenmedikçe tasdik edemeyeceği veya bunların suretlerini çıkarıp veremeyeceği, birinci fıkra hükmüne aykırı olarak işlem yapılması halinde, mükellef hakkında Vergi Usul Kanunu hükümleri uygulanmakla birlikte, noterlerden de tasdik ettikleri veya üzerinde işlem yaptıkları her kâğıt için kanunen alınması gereken cezanın ayrıca alınacağı hükümleri yer almaktadır. Anılan Kanuna ekli (1) sayılı tablonun \"I-Akitlerle ilgili kâğıtlar\" başlıklı bölümünün A/1 fıkrasında, belli parayı ihtiva eden mukavelenameler, taahhütnameler ve temliknamelerin; A/3 fıkrasında kefalet, teminat ve rehin senetlerinin nispi damga vergisine tabi olduğu hüküm altına alınmıştır. 492 sayılı Harçlar Kanununun 38 inci maddesinin birinci fıkrasında, Noter işlemlerinden bu kanuna bağlı (2) sayılı tarifede yazılı olanların noter harçlarına tabi olduğu; 41 inci maddesinde, noter harçlarının (2) sayılı tarifede yazılı işlemlerden değer veya ağırlık ölçüsüne göre nispi, işlemin nevi ve mahiyetine göre maktu esas üzerinden alınacağı; 42 nci maddesinin ikinci fıkrasında da, menkul ve gayrimenkul mallar hakkında alım, satım, taahhüt ve rehinle ilgili her nevi mukavele, senet ve kâğıtlarda değer gösterilmesinin mecburi olduğu hükme bağlanmıştır. 6361 sayılı Finansal Kiralama, Faktoring ve Finansman Şirketleri Kanununun 18 inci maddesinde, Finansal kiralama sözleşmesinin, kiralayanın, kiracının talebi ve seçimi üzerine üçüncü bir kişiden veya bizzat kiracıdan satın aldığı veya başka suretle temin ettiği veya daha önce mülkiyetine geçirmiş bulunduğu bir malın zilyetliğini, her türlü faydayı sağlamak üzere kira bedeli karşılığında, kiracıya bırakmasını öngören sözleşme olduğu; 6728 sayılı Kanunun 74 üncü maddesi ile değişik 37 nci maddesinde ise, finansal kiralama sözleşmeleri, bu sözleşmelerin devrine ve tadiline ilişkin kâğıtlar, finansal kiralama konusu malların teminine ilişkin kiralayan ve satıcı arasında düzenlenen sözleşmeler ile bunların teminatı amacıyla düzenlenen kâğıtların damga vergisinden, bu kâğıtlarla ilgili yapılacak işlemlerin (finansal kiralama konusu gayrimenkullerin kiralayanlar tarafından devir alınmasına ilişkin tapu işlemleri hariç) harçtan istisna olduğu hüküm altına alınmıştır. Yazınız ekinde bulunan; -“Hisse Senedi Rehin Sözleşmesi\" başlıklı kağıdın incelenmesinden; \"3.Amaç ve Konu\" başlıklı bölümünün (3.1) maddesinde, \"Borçlu ve/veya Rehin Veren/lerin Finans Leasing ile imzaladığı/imzalayacağı Finansal Kiralama Sözleşmesi ve sair sözleşmeler nedeniyle, Finans Leasing'in Borçlu ve/veya Rehin Veren/ler nezdinde doğmuş veya doğacak hak ve alacaklarının ve Rehin Veren/lerin iş bu sözleşme kapsamındaki yükümlülüklerinin teminatını teşkil etmek üzere, Rehin Veren/lerin Borçlu şirket nezdindeki hisse/hisse senetlerinin Finans Leasing'e rehin verilmesi amacına yöneliktir\", \"8.Diğer Hükümler\" başlıklı bölümünün (8.1) maddesinde, ”...İşbu sözleşme taraflar arasında akdedilmiş veya akdedilecek finansal kiralama sözleşmesinin ve ilgili diğer sözleşme ve belgelerin hükümlerini tadil veya iptal edici nitelikte değildir.\" ifadelerine yer verildiği, -\"Finansal Kiralama Sözleşmesi Eki Alacak Rehin Sözlemesi\" başlıklı kağıdın incelenmesinden ise sözleşmenin 1 inci maddesinde, ”... Finansal Kiralama Sözleşmesiyle ilgili olmak üzere her ne suretle olursa olsun asaleten veya kefaleten doğmuş ve doğacak sair tüm borçların ve ayrıca Rehin Veren ve/veya Kiracı'nın borçlusu veya cirantası bulunduğu kambiyo senedlerinden, veya teminat/temlik cirosu ile verdikleri kambiyo senedlerinden, sebepsiz zenginleşme, haksız fiil, kanun gereği diğer her türlü sebeplerden ...'e karşı doğmuş tüm borçların teminatını teşkil etmek üzere Rehin Veren'in ...T.A.Ş. Bankası ...Şubesi (Metin içinde banka olarak anılacaktır.) ...no.lu hesapta olan ve halihazırda ...000.00TL (...Türk Lirası) bulunan hesabından doğan alacağın tüm fer'ileriyle birlikte Rehin Veren tarafından..., süresiz olarak ve fekki Aklease tarafından bildirilinceye kadar, işlemiş ve işleyecek faiz ve tüm getirileri de dahil olmak üzere, 1.derecede Medeni Kanunun ilgili maddeleri gereğince rehin edildiğini kabul ve beyan eder.\" ifadelerine yer verildiği anlaşılmıştır. Yukarıda yapılan açıklamalar çerçevesinde, yazınızda bahsedilen \"Hisse Senedi Rehin Sözleşmesi\" ve \"Finansal Kiralama Sözleşmesi Eki Alacak Rehin Sözleşmesi\" başlıklı kağıtların, münhasıran finansal kiralama sözleşmesinin teminatına ilişkin olarak düzenlenmediği, başka borçları da içerecek genel ifadelere yer verildiği dikkate alındığında, söz konusu kağıtlara 6361 sayılı Kanunun 37 nci maddesi kapsamında damga vergisi ve harç istisnası uygulanması mümkün değildir.”            denilmektedir. Gelir İdaresi Başkanlığı görüşüne göre; Finansal kiralamadan kaynaklanan borçların teminatını teşkil etmek üzere düzenlenen teminata dair (ipotek, rehin, kefalet vb) sözleşmelerin içeriklerinden münhasıran finansal kiralama sözleşmelerinden doğan borçların teminatını teşkil etmek üzere düzenlendiğinin belirtilmesi ve finansal kiralama dışında, başkaca borçların teminatını teşkil edeceğine ilişkin ifadelere yer verilmemesi halinde, 6361 sayılı Kanunun 37 nci maddesinde yer alan damga vergisi ve harç istisnasının uygulanması gerekmektedir. Bu görüş çerçevesinde finansal kiralamadan kaynaklanan borçların dışında başkaca borçları da kavrayacak tarzda ifadelere yer verilen teminat işlemlerinden damga vergisi ve harç tahsil edileceği muhakkaktır. Bilgilerinize arz ederim. Dursun CİN Başkan 11/12/2019 Mali Danışmanlık Per. :N.ALTINDAL 11/12/2019 Mali Danışman Yard.   :M.M.ÖKDEM 11/12/2019 Mali Danışman             :A.KAHRAMAN /2019 Genel Sekreter Yard.   :B.EMEL /2019 Genel Sekreter            :Dr.İ.GÜL Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "FİNANSAL KİRALAMA BORÇLARININ TEMİNATI OLAN REHİN İŞLEMLERİNDE İSTİSNA",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ffinansal-kiralama-borclarinin-teminati-olan-rehin-islemi-1.html",
        "title": "",
        "target": "",
        "type": "internal"
      },
      {
        "text": "FİNANSAL KİRA BORÇLARININ TEMİNATI OLAN REHİN İŞLEMLERİ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?finansal-kiralama-borclarinin-teminati-olan-rehin-islemi-1.html",
        "title": "",
        "target": "_top",
        "type": "internal"
      },
      {
        "text": "REHİN SÖZ.",
        "href": "rehin-sozlesmeleri-dizini.html",
        "title": "REHİN SÖZLEŞMELERİ DİZİNİ",
        "target": "",
        "type": "internal"
      },
      {
        "text": "33 SAYILI GENELGE",
        "href": "rehin-sozlesmeleri-hak-birlestirilmis-33-sayili-genelge.html",
        "title": "REHİN SÖZLEŞMELERİ HAK.BİRLEŞTİRİLMİŞ 33 SAYILI GENELGE",
        "target": "",
        "type": "internal"
      },
      {
        "text": "39 SAYILI GENELGE",
        "href": "arac-devir-kiralama-rehin-islemleri-hak-birlestirilmis-39-sayili-genelge.html#arakralamaverehnlemler",
        "title": "TESCİL EDİLMİŞ ARAÇLARIN HER TÜRLÜ DEVİRLERİ İLE KİRALAMA VE REHİN İŞLEMLERİ HAK.BİRLEŞTİRİLMİŞ 39 SAYILI GENELGE",
        "target": "",
        "type": "internal"
      },
      {
        "text": "GENELGE VE GENEL YAZILAR",
        "href": "rehin-sozlesmeleri-genelgeler-genelyazilar.html",
        "title": "REHİN SÖZLEŞMELERİ - GENELGE VE GENEL YAZILAR",
        "target": "",
        "type": "internal"
      },
      {
        "text": "MEVZUAT",
        "href": "mevzuat-rehin-sozlesmeleri.html",
        "title": "MEVZUAT - REHİN SÖZLEŞMELERİ",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "FİNANSAL KİRA BORÇLARININ TEMİNATI OLAN REHİN İŞLEMLERİ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>FİNANSAL KİRA BORÇLARININ TEMİNATI OLAN REHİN İŞLEMLERİ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:13.12.2019 Yayınlayan:AYDIN KAHRAMAN Konu:Finansal kiralama borçlarının teminatı olan rehin işlemlerinde istisna İçerik:Mali Danışmanlık-270-55472-13/12/2019 &nbsp;FİN\" />\n\n   <link rel=\"canonical\" content=\"noterlikrehberi.net/rehber/index.html?finansal-kiralama-borclarinin-teminati-olan-rehin-islemi-1.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"finansal-kiralama-borclarinin-teminati-olan-rehin-islemi-1.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"FİNANSAL KİRA BORÇLARININ TEMİNATI OLAN REHİN İŞLEMLERİ\",\n\n   mailsubject: \"Tavsiye: Noterlik Rehberi - FİNANSAL KİRALAMA BORÇLARININ TEMİNATI OLAN REHİN İŞLEMLERİNDE İSTİSNA &nbsp; &nbsp;REHİN SÖZ.&nbsp; &nbsp;33 SAYILI GENELGE&nbsp; &nbsp;39 SAYILI GENELGE&nbsp; &nbsp;GENELGE VE GENEL YAZILAR&nbsp; &nbsp;MEVZUAT\",\n\n   sharesubject: \"Noterlik Rehberi - FİNANSAL KİRALAMA BORÇLARININ TEMİNATI OLAN REHİN İŞLEMLERİNDE İSTİSNA &nbsp; &nbsp;REHİN SÖZ.&nbsp; &nbsp;33 SAYILI GENELGE&nbsp; &nbsp;39 SAYILI GENELGE&nbsp; &nbsp;GENELGE VE GENEL YAZILAR&nbsp; &nbsp;MEVZUAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"FINANSAL-KIRALAMA-BORCLARININ-TEMINATI-OLAN-REHIN-ISLEMI-1\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"finansal-kiralama-borclarinin-teminati-olan-rehin-islemi-1.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?finansal-kiralama-borclarinin-teminati-olan-rehin-islemi-1.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?finansal-kiralama-borclarinin-teminati-olan-rehin-islemi-1.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?finansal-kiralama-borclarinin-teminati-olan-rehin-islemi-1.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?finansal-kiralama-borclarinin-teminati-olan-rehin-islemi-1.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ffinansal-kiralama-borclarinin-teminati-olan-rehin-islemi-1.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>FİNANSAL KİRA BORÇLARININ TEMİNATI OLAN REHİN İŞLEMLERİ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?finansal-kiralama-borclarinin-teminati-olan-rehin-islemi-1.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">FİNANSAL KİRALAMA BORÇLARININ TEMİNATI OLAN REHİN İŞLEMLERİNDE İSTİSNA</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"rehin-sozlesmeleri-dizini.html\" class=\"topiclink\" title=\"REHİN SÖZLEŞMELERİ DİZİNİ\">REHİN SÖZ.</a>  &nbsp; <a href=\"rehin-sozlesmeleri-hak-birlestirilmis-33-sayili-genelge.html\" class=\"topiclink\" title=\"REHİN SÖZLEŞMELERİ HAK.BİRLEŞTİRİLMİŞ 33 SAYILI GENELGE\">33 SAYILI GENELGE</a>  &nbsp; <a href=\"arac-devir-kiralama-rehin-islemleri-hak-birlestirilmis-39-sayili-genelge.html#arakralamaverehnlemler\" class=\"topiclink\" title=\"TESCİL EDİLMİŞ ARAÇLARIN HER TÜRLÜ DEVİRLERİ İLE KİRALAMA VE REHİN İŞLEMLERİ HAK.BİRLEŞTİRİLMİŞ 39 SAYILI GENELGE\">39 SAYILI GENELGE</a>  &nbsp; <a href=\"rehin-sozlesmeleri-genelgeler-genelyazilar.html\" class=\"topiclink\" title=\"REHİN SÖZLEŞMELERİ - GENELGE VE GENEL YAZILAR\">GENELGE VE GENEL YAZILAR</a>  &nbsp; <a href=\"mevzuat-rehin-sozlesmeleri.html\" class=\"topiclink\" title=\"MEVZUAT - REHİN SÖZLEŞMELERİ\">MEVZUAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"margin: 0 0 13px 0;\">Yayın Tarihi:13.12.2019</p>\n\n<p style=\"margin: 0 0 13px 0;\">Yayınlayan:AYDIN KAHRAMAN</p>\n\n<p style=\"margin: 0 0 13px 0;\">Konu:Finansal kiralama borçlarının teminatı olan rehin işlemlerinde istisna</p>\n\n<p style=\"margin: 0 0 13px 0;\">İçerik:Mali Danışmanlık-270-55472-13/12/2019</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">FİNANSAL KURUMLAR BİRLİĞİNE </p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Birliğinizden alınan 11.03.2019 günlü ve FK-2019/152 sayılı yazıda, Adalet Bakanlığı Müfettişleri tarafından gerçekleştirilen noterlik teftişleri esnasında, Birlik üyesi olan finansal kiralama şirketleri ile tacirler arasında akdedilen finansal kiralama sözleşmelerinin teminatını teşkil etmek üzere düzenlenen ve yazınız ekinde örnekleri bulunan sözleşmelerde yer alan değer üzerinden nispi damga vergisi ve harç tahsil edilmesi gerektiği şeklinde rapor düzenlendiği belirtilmiş, başvurunuza istinaden, konu hakkında 28.03.2019 günlü ve Mali Danışmanlık-74-9830 sayılı yazımız ile Gelir İdaresi Başkanlığından görüş talep edilmiştir. </p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Yönetim Kurulumuzun 02.12.2019 günlü toplantısında görüşülen, Gelir İdaresi Başkanlığınca Birliğimize hitaben düzenlenmiş olan 07.11.2019 günlü ve 153568 sayılı cevabi yazıda,</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;“İlgide kayıtlı yazınız ve bu yazı ile ilgili olarak Başkanlığımıza 27/5/2019 tarihinde intikal eden Finansal Kurumlar Birliğinin 23/5/2019 tarih ve FK-2019/298 sayılı yazısının incelenmesinden, Adalet Bakanlığı Müfettişlerinin noterlik teftişleri esnasında Birlik üyeleri finansal kiralama şirketleri ile tacirler arasında akdedilen finansal kiralama sözleşmelerinin teminatını teşkil etmek üzere düzenlenen ve ekte gönderilen sözleşmelerde yer alan değer üzerinden nispi damga vergisi ve harç tahsil edilmesi gerektiği şeklinde rapor düzenlendiği belirtilerek, konuya ilişkin olarak Başkanlığımız görüşünün sorulduğu anlaşılmaktadır.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu, bu Kanundaki kağıtlar teriminin, yazılıp imzalanmak veya imza yerine geçen bir işaret konmak suretiyle düzenlenen ve herhangi bir hususu ispat veya belli etmek için ibraz edilebilecek olan belgeler ile elektronik imza kullanılmak suretiyle manyetik ortamda ve elektronik veri şeklinde oluşturulan belgeleri ifade edeceği; 3 üncü maddesinde, damga vergisinin mükellefinin kağıtları imza edenler olduğu, resmi dairelerle kişiler arasındaki işlemlere ait kağıtların damga vergisinin kişiler tarafından ödeneceği; 24 üncü maddesinin dördüncü fıkrasında, resmi daireler veya noterlerce düzenlenerek kişilere verilen veya dairede bırakılan ve damga vergisi hiç alınmayan veya noksan alınan kağıtların vergisinin mükelleflere, cezasının düzenleyenlere ait olacağı, beşinci fıkrasında, vergi ve cezanın, vergi için mükelleflere rücu hakkı olmak üzere kağıtları düzenleyenlerden alınacağı; 27 inci maddesinde, noterlerin, damga vergisi ödenmemiş veya noksan ödenmiş kâğıtları vergi ve cezası ödenmedikçe tasdik edemeyeceği veya bunların suretlerini çıkarıp veremeyeceği, birinci fıkra hükmüne aykırı olarak işlem yapılması halinde, mükellef hakkında Vergi Usul Kanunu hükümleri uygulanmakla birlikte, noterlerden de tasdik ettikleri veya üzerinde işlem yaptıkları her kâğıt için kanunen alınması gereken cezanın ayrıca alınacağı hükümleri yer almaktadır.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Anılan Kanuna ekli (1) sayılı tablonun &quot;I-Akitlerle ilgili kâğıtlar&quot; başlıklı bölümünün A/1 fıkrasında, belli parayı ihtiva eden mukavelenameler, taahhütnameler ve temliknamelerin; A/3 fıkrasında kefalet, teminat ve rehin senetlerinin nispi damga vergisine tabi olduğu hüküm altına alınmıştır.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;492 sayılı Harçlar Kanununun 38 inci maddesinin birinci fıkrasında, Noter işlemlerinden bu kanuna bağlı (2) sayılı tarifede yazılı olanların noter harçlarına tabi olduğu; 41 inci maddesinde, noter harçlarının (2) sayılı tarifede yazılı işlemlerden değer veya ağırlık ölçüsüne göre nispi, işlemin nevi ve mahiyetine göre maktu esas üzerinden alınacağı; 42 nci maddesinin ikinci fıkrasında da, menkul ve gayrimenkul mallar hakkında alım, satım, taahhüt ve rehinle ilgili her nevi mukavele, senet ve kâğıtlarda değer gösterilmesinin mecburi olduğu hükme bağlanmıştır.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;6361 sayılı Finansal Kiralama, Faktoring ve Finansman Şirketleri Kanununun 18 inci maddesinde, Finansal kiralama sözleşmesinin, kiralayanın, kiracının talebi ve seçimi üzerine üçüncü bir kişiden veya bizzat kiracıdan satın aldığı veya başka suretle temin ettiği veya daha önce mülkiyetine geçirmiş bulunduğu bir malın zilyetliğini, her türlü faydayı sağlamak üzere kira bedeli karşılığında, kiracıya bırakmasını öngören sözleşme olduğu; 6728 sayılı Kanunun 74 üncü maddesi ile değişik 37 nci maddesinde ise, finansal kiralama sözleşmeleri, bu sözleşmelerin devrine ve tadiline ilişkin kâğıtlar, finansal kiralama konusu malların teminine ilişkin kiralayan ve satıcı arasında düzenlenen sözleşmeler ile bunların teminatı amacıyla düzenlenen kâğıtların damga vergisinden, bu kâğıtlarla ilgili yapılacak işlemlerin (finansal kiralama konusu gayrimenkullerin kiralayanlar tarafından devir alınmasına ilişkin tapu işlemleri hariç) harçtan istisna olduğu hüküm altına alınmıştır.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Yazınız ekinde bulunan;</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;-“Hisse Senedi Rehin Sözleşmesi&quot; başlıklı kağıdın incelenmesinden; &quot;3.Amaç ve Konu&quot; başlıklı bölümünün (3.1) maddesinde, &quot;Borçlu ve/veya Rehin Veren/lerin Finans Leasing ile imzaladığı/imzalayacağı Finansal Kiralama Sözleşmesi ve sair sözleşmeler nedeniyle, Finans Leasing'in Borçlu ve/veya Rehin Veren/ler nezdinde doğmuş veya doğacak hak ve alacaklarının ve Rehin Veren/lerin iş bu sözleşme kapsamındaki yükümlülüklerinin teminatını teşkil etmek üzere, Rehin Veren/lerin Borçlu şirket nezdindeki hisse/hisse senetlerinin Finans Leasing'e rehin verilmesi amacına yöneliktir&quot;, &quot;8.Diğer Hükümler&quot; başlıklı bölümünün (8.1) maddesinde, ”...İşbu sözleşme taraflar arasında akdedilmiş veya akdedilecek finansal kiralama sözleşmesinin ve ilgili diğer sözleşme ve belgelerin hükümlerini tadil veya iptal edici nitelikte değildir.&quot; ifadelerine yer verildiği,</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;-&quot;Finansal Kiralama Sözleşmesi Eki Alacak Rehin Sözlemesi&quot; başlıklı kağıdın incelenmesinden ise sözleşmenin 1 inci maddesinde, ”... Finansal Kiralama Sözleşmesiyle ilgili olmak üzere her ne suretle olursa olsun asaleten veya kefaleten doğmuş ve doğacak sair tüm borçların ve ayrıca Rehin Veren ve/veya Kiracı'nın borçlusu veya cirantası bulunduğu kambiyo senedlerinden, veya teminat/temlik cirosu ile verdikleri kambiyo senedlerinden, sebepsiz zenginleşme, haksız fiil, kanun gereği diğer her türlü sebeplerden ...'e karşı doğmuş tüm borçların teminatını teşkil etmek üzere Rehin Veren'in ...T.A.Ş. Bankası ...Şubesi (Metin içinde banka olarak anılacaktır.) ...no.lu hesapta olan ve halihazırda ...000.00TL (...Türk Lirası) bulunan hesabından doğan alacağın tüm fer'ileriyle birlikte Rehin Veren tarafından..., süresiz olarak ve fekki Aklease tarafından bildirilinceye kadar, işlemiş ve işleyecek faiz ve tüm getirileri de dahil olmak üzere, 1.derecede Medeni Kanunun ilgili maddeleri gereğince rehin edildiğini kabul ve beyan eder.&quot; ifadelerine yer verildiği anlaşılmıştır.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Yukarıda yapılan açıklamalar çerçevesinde, yazınızda bahsedilen &quot;Hisse Senedi Rehin Sözleşmesi&quot; ve &quot;Finansal Kiralama Sözleşmesi Eki Alacak Rehin Sözleşmesi&quot; başlıklı kağıtların, münhasıran finansal kiralama sözleşmesinin teminatına ilişkin olarak düzenlenmediği, başka borçları da içerecek genel ifadelere yer verildiği dikkate alındığında, söz konusu kağıtlara 6361 sayılı Kanunun 37 nci maddesi kapsamında damga vergisi ve harç istisnası uygulanması mümkün değildir.” &nbsp; &nbsp; &nbsp; &nbsp; &nbsp; &nbsp;denilmektedir.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Gelir İdaresi Başkanlığı görüşüne göre; Finansal kiralamadan kaynaklanan borçların teminatını teşkil etmek üzere düzenlenen teminata dair (ipotek, rehin, kefalet vb) sözleşmelerin içeriklerinden münhasıran finansal kiralama sözleşmelerinden doğan borçların teminatını teşkil etmek üzere düzenlendiğinin belirtilmesi ve finansal kiralama dışında, başkaca borçların teminatını teşkil edeceğine ilişkin ifadelere yer verilmemesi halinde, 6361 sayılı Kanunun 37 nci maddesinde yer alan damga vergisi ve harç istisnasının uygulanması gerekmektedir.</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Bu görüş çerçevesinde finansal kiralamadan kaynaklanan borçların dışında başkaca borçları da kavrayacak tarzda ifadelere yer verilen teminat işlemlerinden damga vergisi ve harç tahsil edileceği muhakkaktır. Bilgilerinize arz ederim. &nbsp; &nbsp; &nbsp; &nbsp; &nbsp;</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">Dursun CİN</p>\n\n<p style=\"margin: 0 0 13px 0;\">Başkan</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">&nbsp;</p>\n\n<p style=\"margin: 0 0 13px 0;\">11/12/2019 Mali Danışmanlık Per. :N.ALTINDAL</p>\n\n<p style=\"margin: 0 0 13px 0;\">11/12/2019 Mali Danışman Yard. &nbsp; :M.M.ÖKDEM</p>\n\n<p style=\"margin: 0 0 13px 0;\">11/12/2019 Mali Danışman &nbsp; &nbsp; &nbsp; &nbsp; &nbsp; &nbsp; :A.KAHRAMAN</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; /2019 Genel Sekreter Yard. &nbsp; :B.EMEL</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; /2019 Genel Sekreter &nbsp; &nbsp; &nbsp; &nbsp; &nbsp; &nbsp;:Dr.İ.GÜL</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"finansal-kiralama-borclarinin-teminati-olan-rehin-islemi-1.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:18:45.604640"
}