{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\gayrimenkul-kiralama-ve-satis-vaadi-soz.html",
    "title": "GAYRİMENKUL KİRALAMA VE SATIŞ VAADİ SÖZLEŞMESİ",
    "description": "Yayın Tarihi: 01.12.2021 Yayınlayan: MEHMET MERT ÖKDEM Konu: Gayrimenkul Kiralama ve Satış Vaadi Sözleşmesi İçerik:Mali Danışmanlık -198-40340 - 04.11.2020     Sayın …... No",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ GAYRİMENKUL KİRALAMA VE SATIŞ VAADİ SÖZLEŞMESİ Email Gönder GAYRİMENKUL KİRALAMA VE SATIŞ VAADİ SÖZLEŞMESİ << Fihrist-Ana sayfa >> GAYRİMENKUL KİRALAMA VE SATIŞ VAADİ SÖZLEŞMESİ KİRA SÖZLEŞMELERİ    MEVZUAT    29 SAYILI GENELGE    39 SAYILI GENELGE    GENELGE VE GENEL YAZILAR Yayın Tarihi: 01.12.2021 Yayınlayan: MEHMET MERT ÖKDEM Konu: Gayrimenkul Kiralama ve Satış Vaadi Sözleşmesi İçerik:Mali Danışmanlık -198-40340 - 04.11.2020 Sayın …... Noteri İlgi: 24.01.2019 günlü ve 2019/44 sayılı yazınız. İlgide kayıtlı yazınız ekinde yer alan gayrimenkul kiralama ve satış vaadi sözleşmesi başlıklı işlem örneğinin, Birliğimizce yayımlanan 03.02.2017 günlü ve Mali Danışmanlık-26-2430 (2017/2) sayılı Genelgesinde yer alan “Resmi şekilde düzenlenen gayrimenkul satış vaadi sözleşmesi” olarak değerlendirilip değerlendirilemeyeceği, Yanı sıra, sözleşmede bulunan kira ve/veya satış bedelleri üzerinden ne şekilde harç ve damga vergisi tahsil edilmesi gerektiği  hususlarında Birliğimiz görüşü talep edilmiş, Konu hakkında Yönetim Kurulumuzun 12.03.2019 günlü toplantısında alınan 107 sayılı Karar gereğince, 01.04.2019 günlü ve Mali Danışmanlık-78-10194 sayılı yazımız ile Gelir İdaresi Başkanlığından görüş talep edilmiştir. Gelir İdaresi Başkanlığından alınan ve Yönetim Kurulumuzun 19.10.2020 günlü toplantısında görüşülen, 14.09.2020 günlü ve 102817 sayılı cevabi yazıda, “İlgide kayıtlı yazınız ve ekinin incelenmesinden, hukuki olarak iki ayrı sözleşme olan gayrimenkul kira sözleşmesi ile şarta bağlı gayrimenkul satış vaadi sözleşmesine ilişkin olarak ilgililerce \"Gayrimenkul Kiralama ve Satış Vaadi Sözleşmesi” başlığı altında noterlikte işlem yapılmak istenildiği, sözleşmeye göre satıcının maliki olduğu arsa niteliğindeki gayrimenkulün kiracıya aylık 26.000 TL kira bedeli ile 6 yıl süreyle kiralanacağı, kiracı tarafından gayrimenkul üzerine fabrika binası ile diğer müştemilatın yapılması şartıyla kira süresi içinde istediği tarihte taşınmazın kendi üzerine satışını talep edebileceği, gayrimenkulün toplam satış bedelinin 8.000.000 USD + KDV olarak belirlendiği belirtilerek sözleşme taslağı yazı ekinde gönderilmek suretiyle bu işlemin \"resmi şekilde düzenlenen satış vaadi sözleşmesi” olarak değerIendirilip değerIendirilemeyeceği ile söz konusu sözleşmenin ne şekilde harç ve damga vergisine tabi tutulması gerektiğine dair Başkanlığımız görüşünün istenildiği anlaşılmıştır. 488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu; 4 üncü maddesinde, bir kağıdın tabi olacağı verginin tayini için o kağıdın mahiyetine bakılacağı ve buna göre tabloda yazılı vergisinin bulunacağı, kağıtların mahiyetlerinin tayininde, şekli kanunlarda belirtilmiş olanlarda kanunlardaki adlarına, belirtilmemiş olanlarda üzerlerindeki yazının tazammun ettiği hüküm ve manaya bakılacağı, mahiyeti tayin edilmek istenen kağıt üzerinde başka bir kağıda atıf yapılmışsa, atıf yapılan kağıdın hükümlerine nazaran iktisap ettiği mahiyete göre vergi alınacağı; 6 ncı maddesinde, bir kağıtta biribirinden tamamen ayrı birden fazla akit ve işlem bulunduğu takdirde bunların her birinden ayrı ayrı vergi alınacağı hükümlerine yer verilmiştir. Anılan Kanuna ekli (1) sayılı tablonun \"I.AkitIerle ilgili kağıtlar” başlıklı bölümünün A/2 fıkrasında, belli parayı ihtiva eden kira mukavelenamelerinin; A/8 fıkrasında, resmi şekilde düzenlenen gayrimenkul satış vaadi sözleşmelermin nispi damga vergisine tabi olduğu hükümlerine yer verilmiştir. Öte yandan, 3/2/2017 tarihli ve 29968 sayılı Resmî Gazete'de yayımlanan 31/1/2017 tarihli ve 2017/9759 sayılı Bakanlar Kurulu Kararı ile 488 sayılı Damga Vergisi Kanununa ekli (1) sayılı tablonun \"I.Akitlerle ilgili kağıtlar” başlıklı bölümünün A/8 fıkrasında yer alan, resmî şekilde düzenlenen gayrimenkul satış vaadi sözleşmelerine “0” (sıfır) nispetinde damga vergisi uygulanacağı karara bağlanmıştır. 492 sayılı Harçlar Kanununun 38 inci maddesinin birinci fıkrasında, noter işlemlerinden bu Kanuna bağlı (2) sayılı tarifede yazılı olanların noter harçlarına tabi olduğu, 41 inci maddesinde, noter harçlarının (2) sayılı tarifede yazılı işlemlerden değer veya ağırlık ölçüsüne göre nispi, işlemin nevi ve mahiyetine göre maktu esas üzerinden alınacağı; 43 üncü maddesinde, kiralarda mukaveledeki süreye göre kira karşılığının toplamının, süre belli değilse bir yıllık kira tutarının harca esas olacağı; 46 ncı maddesinde ise birbiriyle ilgili işler bir arada bulunursa en yüksek harç alınmasını gerektiren iş üzerinden bir harç alınacağı hüküm altına alınmıştır. Ayrıca, 492 sayılı Kanuna bağlı (2) sayılı tarifenin \"I- Değer veya ağırlık üzerinden alınan nispi harçlar” başlıklı bölümünün 1 inci maddesinde, muayyen bir meblağı ihtiva eden her nevi senet, mukavelename ve kağıtlardan beher imza için nispi harç alınacağı hükme bağlanmıştır. Bu çerçevede, ilgi yazınız ekinde somut olaya ilişkin imzalı kağıt örneği yer almamakla birlikte, 1512 sayılı Noterlik Kanunu ve ilgili mevzuatına uygun olarak resmi şekilde düzenlenen gayrimenkul satış vaadi sözleşmelerine 2017/9759 sayılı Bakanlar Kurulu Kararı uyarınca 3/2/2017 tarihinden itibaren \"0” (sıfır) nispet damga vergisi uygulanması mümkün bulunmakla birlikte gayrimenkul satış vaadi ile kira sözleşmelerinin birlikte yer aldığı karma sözleşmelerde, kira sözleşmesine isabet eden kısmının ihtiva ettiği tutar üzerinden binde 1,89  oranında damga vergisine tabi tutulması gerekmektedir, Öte yandan, ilgi yazınız ekinde yer alan şekilde bir sözleşme düzenlenmesi durumunda, sözleşmede kiralama ile şarta bağlı gayrimenkul satış vaadi arasında doğrudan bir ilgi kurulmamış olması nedeniyle bu işlerin 492 sayılı Harçlar Kanununun 46 ncı maddesi kapsamında birbiriyle ilgili iş olarak değerlendirilmesi mümkün bulunmadığından, kiralamaya ilişkin olarak sözleşmedeki süreye göre bulunacak kira tutarı ve şarta bağlı gayrimenkul satış vaadine ilişkin olarak sözleşmede gösterilen satış bedelinin toplamı üzerinden, 492 sayılı Kanuna bağlı (2) sayılı tarifenin I/1 inci maddesine göre noter harcı aranılması gerekmektedir.” denilmektedir. Gelir İdaresi Başkanlığı görüşüne göre, 1- Şarta bağlı gayrimenkul satış vaadi sözleşmesinin, düzenleme şeklinde yapılmak kaydıyla, resmi şekilde düzenlenen gayrimenkul satış vaadi sözleşmesi olarak değerlendirilerek “0” (sıfır) nispet damga vergisinin uygulanabileceği, 2- Kira sözleşmesi bakımından aylık 26.000 TL’den 6 yıllık süre dikkate alınarak binde 1,89 oranında nispi damga vergisi tahsil edilmesinin gerektiği anlaşılmaktadır. Diğer taraftan, kiralama ile şarta bağlı gayrimenkul satış vaadi sözleşmesi arasında doğrudan bir ilgi kurulmamış olması nedeniyle, bu işlerin, 492 sayılı Harçlar Kanunu yönünden birbiriyle ilgili işler olarak değerlendirilemeyeceği belirtilerek, kira ile ilgili olarak sözleşmedeki süreye göre hesabedilecek değer ile şarta bağlı gayrimenkul satış vaadine ilişkin olarak sözleşmede gösterilen satış bedelinin üzerinden hesabedilecek değerlerin toplamı üzerinden binde 1,13 oranında nispi harç tahsil edilmesi gerekmektedir. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim. Dursun CİN Başkan Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "GAYRİMENKUL KİRALAMA VE SATIŞ VAADİ SÖZLEŞMESİ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fgayrimenkul-kiralama-ve-satis-vaadi-soz.html",
        "title": "",
        "target": "",
        "type": "internal"
      },
      {
        "text": "GAYRİMENKUL KİRALAMA VE SATIŞ VAADİ SÖZLEŞMESİ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?gayrimenkul-kiralama-ve-satis-vaadi-soz.html",
        "title": "",
        "target": "_top",
        "type": "internal"
      },
      {
        "text": "KİRA SÖZLEŞMELERİ",
        "href": "kira-sozlesmeleri-dizini.html",
        "title": "KİRA SÖZLEŞMELERİ DİZİNİ",
        "target": "",
        "type": "internal"
      },
      {
        "text": "MEVZUAT",
        "href": "kira-sozlesmesi-mevzuati.html",
        "title": "MEVZUAT - KİRA SÖZLEŞMESİ",
        "target": "",
        "type": "internal"
      },
      {
        "text": "29 SAYILI GENELGE",
        "href": "kira-sozlesmeleri-hak-birlestirilmis-29-sayili-genelge.html",
        "title": "KİRA SÖZLEŞMELERİ HAK.BİRLEŞTİRİLMİŞ 29 SAYILI GENELGE",
        "target": "",
        "type": "internal"
      },
      {
        "text": "39 SAYILI GENELGE",
        "href": "arac-devir-kiralama-rehin-islemleri-hak-birlestirilmis-39-sayili-genelge.html",
        "title": "TESCİL EDİLMİŞ ARAÇLARIN HER TÜRLÜ DEVİRLERİ İLE KİRALAMA VE REHİN İŞLEMLERİ HAK.BİRLEŞTİRİLMİŞ 39 SAYILI GENELGE",
        "target": "",
        "type": "internal"
      },
      {
        "text": "GENELGE VE GENEL YAZILAR",
        "href": "kira-sozlesmesi-genelgeler-genelyazilar.html",
        "title": "KİRA SÖZLEŞMESİ - GENELGE VE GENEL YAZILAR",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "GAYRİMENKUL KİRALAMA VE SATIŞ VAADİ SÖZLEŞMESİ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>GAYRİMENKUL KİRALAMA VE SATIŞ VAADİ SÖZLEŞMESİ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi: 01.12.2021 Yayınlayan: MEHMET MERT ÖKDEM Konu: Gayrimenkul Kiralama ve Satış Vaadi Sözleşmesi İçerik:Mali Danışmanlık&nbsp;-198-40340 - 04.11.2020 &nbsp; &nbsp;&nbsp;Sayın …... No\" />\n\n   <link rel=\"canonical\" content=\"noterlikrehberi.net/rehber/index.html?gayrimenkul-kiralama-ve-satis-vaadi-soz.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"gayrimenkul-kiralama-ve-satis-vaadi-soz.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"GAYRİMENKUL KİRALAMA VE SATIŞ VAADİ SÖZLEŞMESİ\",\n\n   mailsubject: \"Tavsiye: Noterlik Rehberi - GAYRİMENKUL KİRALAMA VE SATIŞ VAADİ SÖZLEŞMESİ &nbsp; &nbsp;KİRA SÖZLEŞMELERİ&nbsp; &nbsp;MEVZUAT&nbsp; &nbsp;29 SAYILI GENELGE&nbsp; &nbsp;39 SAYILI GENELGE&nbsp; &nbsp;GENELGE VE GENEL YAZILAR\",\n\n   sharesubject: \"Noterlik Rehberi - GAYRİMENKUL KİRALAMA VE SATIŞ VAADİ SÖZLEŞMESİ &nbsp; &nbsp;KİRA SÖZLEŞMELERİ&nbsp; &nbsp;MEVZUAT&nbsp; &nbsp;29 SAYILI GENELGE&nbsp; &nbsp;39 SAYILI GENELGE&nbsp; &nbsp;GENELGE VE GENEL YAZILAR\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"GAYRIMENKUL-KIRALAMA-VE-SATIS-VAADI-SOZ\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"gayrimenkul-kiralama-ve-satis-vaadi-soz.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?gayrimenkul-kiralama-ve-satis-vaadi-soz.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?gayrimenkul-kiralama-ve-satis-vaadi-soz.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?gayrimenkul-kiralama-ve-satis-vaadi-soz.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?gayrimenkul-kiralama-ve-satis-vaadi-soz.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fgayrimenkul-kiralama-ve-satis-vaadi-soz.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>GAYRİMENKUL KİRALAMA VE SATIŞ VAADİ SÖZLEŞMESİ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?gayrimenkul-kiralama-ve-satis-vaadi-soz.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">GAYRİMENKUL KİRALAMA VE SATIŞ VAADİ SÖZLEŞMESİ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"kira-sozlesmeleri-dizini.html\" class=\"topiclink\" title=\"KİRA SÖZLEŞMELERİ DİZİNİ\">KİRA SÖZLEŞMELERİ</a>  &nbsp; <a href=\"kira-sozlesmesi-mevzuati.html\" class=\"topiclink\" title=\"MEVZUAT - KİRA SÖZLEŞMESİ\">MEVZUAT</a>  &nbsp; <a href=\"kira-sozlesmeleri-hak-birlestirilmis-29-sayili-genelge.html\" class=\"topiclink\" title=\"KİRA SÖZLEŞMELERİ HAK.BİRLEŞTİRİLMİŞ 29 SAYILI GENELGE\">29 SAYILI GENELGE</a>  &nbsp; <a href=\"arac-devir-kiralama-rehin-islemleri-hak-birlestirilmis-39-sayili-genelge.html\" class=\"topiclink\" title=\"TESCİL EDİLMİŞ ARAÇLARIN HER TÜRLÜ DEVİRLERİ İLE KİRALAMA VE REHİN İŞLEMLERİ HAK.BİRLEŞTİRİLMİŞ 39 SAYILI GENELGE\">39 SAYILI GENELGE</a>  &nbsp; <a href=\"kira-sozlesmesi-genelgeler-genelyazilar.html\" class=\"topiclink\" title=\"KİRA SÖZLEŞMESİ - GENELGE VE GENEL YAZILAR\">GENELGE VE GENEL YAZILAR</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"background: #ffffff;\"><span style=\"font-weight: bold;\">Yayın Tarihi: </span>01.12.2021</p>\n\n<p style=\"background: #ffffff;\"><span style=\"font-weight: bold;\">Yayınlayan: </span>MEHMET MERT ÖKDEM</p>\n\n<p style=\"background: #ffffff;\"><span style=\"font-weight: bold;\">Konu: </span>Gayrimenkul Kiralama ve Satış Vaadi Sözleşmesi</p>\n\n<p style=\"background: #ffffff;\"><span style=\"font-weight: bold;\">İçerik:</span>Mali Danışmanlık <span style=\"font-weight: bold;\">-198-40340 - </span>04.11.2020</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\"> Sayın …... Noteri</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">İlgi: </span>24.01.2019 günlü ve 2019/44 sayılı yazınız.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 38px; background: #ffffff; margin: 0 0 7px 0;\">İlgide kayıtlı yazınız ekinde yer alan gayrimenkul kiralama ve satış vaadi sözleşmesi başlıklı işlem örneğinin, Birliğimizce yayımlanan 03.02.2017 günlü ve Mali Danışmanlık-26-2430 (2017/2) sayılı Genelgesinde yer alan “Resmi şekilde düzenlenen gayrimenkul satış vaadi sözleşmesi” olarak değerlendirilip değerlendirilemeyeceği,</p>\n\n<p style=\"text-indent: 38px; background: #ffffff; margin: 0 0 7px 0;\">  Yanı sıra, sözleşmede bulunan kira ve/veya satış bedelleri üzerinden ne şekilde harç ve damga vergisi tahsil edilmesi gerektiği &nbsp;hususlarında Birliğimiz görüşü talep edilmiş,</p>\n\n<p style=\"text-indent: 38px; background: #ffffff; margin: 0 0 7px 0;\">  Konu hakkında Yönetim Kurulumuzun 12.03.2019 günlü toplantısında alınan 107 sayılı Karar gereğince, 01.04.2019 günlü ve Mali Danışmanlık-78-10194 sayılı yazımız ile Gelir İdaresi Başkanlığından görüş talep edilmiştir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; Gelir İdaresi Başkanlığından alınan ve Yönetim Kurulumuzun 19.10.2020 günlü toplantısında görüşülen, 14.09.2020 günlü ve 102817 sayılı cevabi yazıda,</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 35px; background: #ffffff; margin: 0 0 5px 0;\"><span style=\"font-weight: bold;\"> “İlgide kayıtlı yazınız ve ekinin incelenmesinden, hukuki olarak iki ayrı sözleşme olan gayrimenkul kira sözleşmesi ile şarta bağlı gayrimenkul satış vaadi sözleşmesine ilişkin olarak ilgililerce &quot;Gayrimenkul Kiralama ve Satış Vaadi Sözleşmesi” başlığı altında noterlikte işlem yapılmak istenildiği, sözleşmeye göre satıcının maliki olduğu arsa niteliğindeki gayrimenkulün kiracıya aylık 26.000 TL kira bedeli ile 6 yıl süreyle kiralanacağı, kiracı tarafından gayrimenkul üzerine fabrika binası ile diğer müştemilatın yapılması şartıyla kira süresi içinde istediği tarihte taşınmazın kendi üzerine satışını talep edebileceği, gayrimenkulün toplam satış bedelinin 8.000.000 USD + KDV olarak belirlendiği belirtilerek sözleşme taslağı yazı ekinde gönderilmek suretiyle bu işlemin &quot;resmi şekilde düzenlenen satış vaadi sözleşmesi” olarak değerIendirilip değerIendirilemeyeceği ile söz konusu sözleşmenin ne şekilde harç ve damga vergisine tabi tutulması gerektiğine dair Başkanlığımız görüşünün istenildiği anlaşılmıştır.</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-weight: bold;\">488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu; 4 üncü maddesinde, bir kağıdın tabi olacağı verginin tayini için o kağıdın mahiyetine bakılacağı ve buna göre tabloda yazılı vergisinin bulunacağı, kağıtların mahiyetlerinin tayininde, şekli kanunlarda belirtilmiş olanlarda kanunlardaki adlarına, belirtilmemiş olanlarda üzerlerindeki yazının tazammun ettiği hüküm ve manaya bakılacağı, mahiyeti tayin edilmek istenen kağıt üzerinde başka bir kağıda atıf yapılmışsa, atıf yapılan kağıdın hükümlerine nazaran iktisap ettiği mahiyete göre vergi alınacağı; 6 ncı maddesinde, bir kağıtta biribirinden tamamen ayrı birden fazla akit ve işlem bulunduğu takdirde bunların her birinden ayrı ayrı vergi alınacağı hükümlerine yer verilmiştir.</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 38px; background: #ffffff; margin: 0 0 5px 0;\"><span style=\"font-weight: bold;\">Anılan Kanuna ekli (1) sayılı tablonun &quot;I.AkitIerle ilgili kağıtlar” başlıklı bölümünün A/2 fıkrasında, belli parayı ihtiva eden kira mukavelenamelerinin; A/8 fıkrasında, resmi şekilde düzenlenen gayrimenkul satış vaadi sözleşmelermin nispi damga vergisine tabi olduğu hükümlerine yer verilmiştir.</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 38px; background: #ffffff; margin: 0 0 5px 0;\"><span style=\"font-weight: bold;\">Öte yandan, 3/2/2017 tarihli ve 29968 sayılı Resmî Gazete'de yayımlanan 31/1/2017 tarihli ve 2017/9759 sayılı Bakanlar Kurulu Kararı ile 488 sayılı Damga Vergisi Kanununa ekli (1) sayılı tablonun &quot;I.Akitlerle ilgili kağıtlar” başlıklı bölümünün A/8 fıkrasında yer alan, resmî şekilde düzenlenen gayrimenkul satış vaadi sözleşmelerine “0” (sıfır) nispetinde damga vergisi uygulanacağı karara bağlanmıştır.</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 38px; background: #ffffff; margin: 0 0 5px 0;\"><span style=\"font-weight: bold;\">492 sayılı Harçlar Kanununun 38 inci maddesinin birinci fıkrasında, noter işlemlerinden bu Kanuna bağlı (2) sayılı tarifede yazılı olanların noter harçlarına tabi olduğu, 41 inci maddesinde, noter harçlarının (2) sayılı tarifede yazılı işlemlerden değer veya ağırlık ölçüsüne göre nispi, işlemin nevi ve mahiyetine göre maktu esas üzerinden alınacağı; 43 üncü maddesinde, kiralarda mukaveledeki süreye göre kira karşılığının toplamının, süre belli değilse bir yıllık kira tutarının harca esas olacağı; 46 ncı maddesinde ise birbiriyle ilgili işler bir arada bulunursa en yüksek harç alınmasını gerektiren iş üzerinden bir harç alınacağı hüküm altına alınmıştır.</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 38px; background: #ffffff; margin: 0 0 5px 0;\"><span style=\"font-weight: bold;\">Ayrıca, 492 sayılı Kanuna bağlı (2) sayılı tarifenin &quot;I- Değer veya ağırlık üzerinden alınan nispi harçlar” başlıklı bölümünün 1 inci maddesinde, muayyen bir meblağı ihtiva eden her nevi senet, mukavelename ve kağıtlardan beher imza için nispi harç alınacağı hükme bağlanmıştır.</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 38px; background: #ffffff; margin: 0 0 5px 0;\"><span style=\"font-weight: bold;\">Bu çerçevede, ilgi yazınız ekinde somut olaya ilişkin imzalı kağıt örneği yer almamakla birlikte, 1512 sayılı Noterlik Kanunu ve ilgili mevzuatına uygun olarak resmi şekilde düzenlenen gayrimenkul satış vaadi sözleşmelerine 2017/9759 sayılı Bakanlar Kurulu Kararı uyarınca 3/2/2017 tarihinden itibaren &quot;0” (sıfır) nispet damga vergisi uygulanması mümkün bulunmakla birlikte gayrimenkul satış vaadi ile kira sözleşmelerinin birlikte yer aldığı karma sözleşmelerde, kira sözleşmesine isabet eden kısmının ihtiva ettiği tutar üzerinden binde 1,89  oranında damga vergisine tabi tutulması gerekmektedir,</span><br />\n\n<span style=\"font-weight: bold;\">&nbsp;</span></p>\n\n<p style=\"text-indent: 38px; background: #ffffff; margin: 0 0 5px 0;\"><span style=\"font-weight: bold;\">Öte yandan, ilgi yazınız ekinde yer alan şekilde bir sözleşme düzenlenmesi durumunda, sözleşmede kiralama ile şarta bağlı gayrimenkul satış vaadi arasında doğrudan bir ilgi kurulmamış olması nedeniyle bu işlerin 492 sayılı Harçlar Kanununun 46 ncı maddesi kapsamında birbiriyle ilgili iş olarak değerlendirilmesi mümkün bulunmadığından, kiralamaya ilişkin olarak sözleşmedeki süreye göre bulunacak kira tutarı ve şarta bağlı gayrimenkul satış vaadine ilişkin olarak sözleşmede gösterilen satış bedelinin toplamı üzerinden, 492 sayılı Kanuna bağlı (2) sayılı tarifenin I/1 inci maddesine göre noter harcı aranılması gerekmektedir.” </span>denilmektedir.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 38px; background: #ffffff; margin: 0 0 5px 0;\">Gelir İdaresi Başkanlığı görüşüne göre,</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 38px; background: #ffffff; margin: 0 0 7px 0;\">1- Şarta bağlı gayrimenkul satış vaadi sözleşmesinin, <span style=\"font-weight: bold; text-decoration: underline;\">düzenleme şeklinde yapılmak kaydıyla</span>, resmi şekilde düzenlenen gayrimenkul satış vaadi sözleşmesi olarak değerlendirilerek “0” (sıfır) nispet damga vergisinin uygulanabileceği,</p>\n\n<p style=\"text-indent: 9px; background: #ffffff; margin: 0 0 7px 0;\">  &nbsp; &nbsp; &nbsp;2- Kira sözleşmesi bakımından aylık 26.000 TL’den 6 yıllık süre dikkate alınarak binde 1,89 oranında nispi damga vergisi tahsil edilmesinin gerektiği anlaşılmaktadır.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp;Diğer taraftan, kiralama ile şarta bağlı gayrimenkul satış vaadi sözleşmesi arasında doğrudan bir ilgi kurulmamış olması nedeniyle, bu işlerin, 492 sayılı Harçlar Kanunu yönünden birbiriyle ilgili işler olarak değerlendirilemeyeceği belirtilerek, kira ile ilgili olarak sözleşmedeki süreye göre hesabedilecek değer ile şarta bağlı gayrimenkul satış vaadine ilişkin olarak sözleşmede gösterilen satış bedelinin üzerinden hesabedilecek değerlerin toplamı üzerinden binde 1,13 oranında nispi harç tahsil edilmesi gerekmektedir.</p>\n\n<p style=\"background: #ffffff; margin: 0 0 7px 0;\">Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-weight: bold;\">Dursun CİN</span><br />\n\n<span style=\"font-weight: bold;\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"gayrimenkul-kiralama-ve-satis-vaadi-soz.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:18:48.946178"
}