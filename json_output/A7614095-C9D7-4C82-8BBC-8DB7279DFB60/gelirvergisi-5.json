{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\gelirvergisi-5.html",
    "title": "GELİR VERGİSİ-5",
    "description": "FİHRİST    DANIŞTAY KAR.   BÖLGE ADLİYE MAH. KAR.   YARGITAY KAR.   YEREL MAHKEME KAR.",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ GELİR VERGİSİ-5 Email Gönder GELİR VERGİSİ-5 << Fihrist-Ana sayfa >> GELİR VERGİSİ-5 FİHRİST DANIŞTAY KAR.   BÖLGE ADLİYE MAH. KAR.   YARGITAY KAR.   YEREL MAHKEME KAR. T.C. DANIŞTAY 9. DAİRE E. 1989/3759 K. 1991/2312 T. 17.6.1991 DAVA: Davada, noterlik faaliyetiyle uğraşan yükümlünün, Noterlik Kanununun 118.maddesi gereğince tahsil ettiği Kasım 1987/1 ve 2 ile Aralık 1987/2 döneme ait vergi, resim ve harç bildirimlerini süresinde yapmadığı gerekçesiyle adına kesilen kaçakçılık cezasının kaldırılması istemiyle açılan davayı, 213 sayılı Vergi Usul Kanununun 331.maddesinde bu kanunda yazılı vergi cezalarının \"Vergi Kanunları\" hükümlerine aykırı hareket edenler hakkında uygulanacağının belirtilmiş olduğu, olayda ise yükümlünün tahsil ettiği vergi, resim ve harçları süresinde bildir me yükümlülüğünü yerine getirmeyerek Noterlik Kanunu hükümlerine aykırı hareket ettiği, dolayısıyla Vergi Usul Kanununda yazılı vergi cezalarının tatbikinin mümkün olamayacağı, ayrıca noterlerce tahsil edilen vergi, resim ve harçlar işlemin yapılması ile birlikte ilgilisinden anında tahsil edildiğinden ve bu haliyle tahakkuku tahsile bağlı vergilerden sayıldığından ortada bir vergi zıyaının da söz konusu olmadığı, bildirimin geç yapılması sebebiyle Vergi Usul Kanununda yazılı vergi cezalarının tatbikinin mümkün olmadığı gerekçesiyle kabul ederek, kesilen kaçakçılık cezasını kaldıran Vergi Mahkemesi kararının bozulması istenilmektedir. Uyuşmazlık, noterlik faaliyetiyle uğraşan yükümlünün, 1512 sayılı Noterlik Kanununun118.maddesi gereğince tahsil ettiği Kasım 1987/1 ve 2. ile Aralık 1987/2.dönemine ait vergi, resim ve harç bildirimlerini süresinde yapmaması üzerine, anılan kanunun 120.maddesine göre gecikme zammı alındıktan sonra, maddenin son fıkrası gereğince 213 sayılı Kanunda yazılı vergi cezalarının tatbik edilip edilemeyeceğine ilişkin bulunmaktadır. 1512 sayılı Noterlik Kanununun 119.maddesinde \"Noterler, 118.madde uyarınca tahsil ettikleri vergi, resim ve harçları aşağıda yazılı süreler içinde ilgili vergi dairesine ve belediyeye bir beyanname ile bildirmek ve aynı süre içinde yatırmakla yükümlüdürler. Beyannameler her ayın 1 ile 15. ve 16 ile sonuncu günlerine ait iki devre için hazırlanır ve her ayın 15. ve son gününü takip eden 7 iş günü içinde ilgili dairelere verilir \", 120.maddesinde de; Noterler 119.maddede gösterilen süre içinde harç, vergi ve resim beyannamelerini ilgili daireye yatırmadıkları veya bu süre içinde posta veya banka aracılığı ile ilgili daireye havale etmedikleri takdirde, yatırma için tanınan son günü izleyen ilk 30 gün içindeki yatırmalarda % 10 müteakip her 30 gün ise ayrıca % 2 gecikme zammı öderler. Bu zam Türkiye Noterler Birliğinin göstereceği milli bir bankadaki hesaba ödenerek alınacak 2 nüsha makbuzdan biri ilgili daireye ibraz edilmek suretiyle gecikmiş harç, vergi ve resim bedelleri yatırılır. Noterin bu makbuzu ibraz edememesi halinde, tahsilatı yapan memur keyfiyeti Türkiye Noterler Birliğine bildirir. Harç, vergi ve resmin ilgili daireye geç yatırılması veya hiç yatırılmaması hallerine ilişkin diğer kanunlar hükümleri saklıdır.\" hükümleri yer almaktadır. Diğer taraftan aynı Kanunun 189.maddesinin 8.fıkrasında\" 120.madde uyarınca ödenecek zamlar\" Noterler Birliğinin gelirleri arasında sayılmıştır. Bu hükümler karşısında, noterlik sıfatını taşıyan kişinin görevini zamanında yerine getirmemesi nedeniyle tahsil edilen zam, vergi dairesine intikal etmeyen özel bir \"ceza\" niteliğini taşımaktadır. Bu durumda, 120.maddede belirtilen ve Noterler Birliği hesabına yatırılan gecikme zammının ödenmesi, noterde yapılan işlemler sırasında makbuzla tahsil edilen vergi, resim ve harçların vergi dairesine geç bildirimi nedeniyle, aynı maddenin son fıkrasında öngörülen diğer kanunlara göre ceza alınmasına engel teşkil etmemektedir. 213 sayılı Vergi Usul Kanununun 4.maddesinde; mükellefi tespit eden, vergi tarh eden, tahakkuk ettiren ve tahsil eden dairenin vergi dairesi olduğu belirtilmiş, aynı Yasanın 8.maddesinde; mükellef, vergi kanunlarına göre kendisine vergi borcu tereddüb eden gerçek veya tüzel kişi, vergi sorumlusu, verginin ödenmesi bakımından, alacaklı vergi dairesine karşı muhatap olan kişi olarak tanımlanmıştır. Yine 213 sayılı Kanunun 341.maddesinde; vergi ziya ı, mükellefin veya sorumlunun vergilendirme ile ilgili ödevlerini zamanında yerine getirmemesi veya eksik yerine getirmesi yüzünden verginin zamanında tahakkuk ettirilmemesi veya eksik tahakkuk ettirilmesi şeklinde ifade edilmiştir. Açıklanan hükümler karşısında; noterler, vergi sorumlusu olarak verginin ödenmesi bakımından alacaklı vergi dairesine karşı muhatap olan kişidir. Verginin tarh, tahakkuk ve tahsili vergi dairesince yapıldığından, noterce tahsil edilen vergi, resim ve harç, vergi dairesine yasal sürede bildirilip ödenmedikçe vergi dairesi yönünden vergi tahsil edilmiş ve tahakkuk ettirilmiş sayılamayacağından, Vergi Usul Kanununa göre vergi ziya ı doğmuştur. Bu durum karşısında, anılan yasada öngörülen cezaların tatbik edilmesi gerekmektedir. SONUÇ: Açıklanan nedenlerle, Vergi Mahkemesi kararının bozulmasına, açıklanan hususlar dikkate alınarak yeniden bir karar verilmek üzere dosyanın anılan mahkemeye gönderilmesine karar verildi. KARŞI OY: Noter tarafından hesap edilerek tahsil edilen harç ödeme tarihinde tahakkuk etmiştir. Uyuşmazlık tahakkuk eden hatta tahsil edilen bir harcın geç ödenmesidir. Bunun müeyyidesi Noterlik Kanununda gösterilmiştir. Salınan cezanın mahkemece yazılı nedenle terkini yerindedir. Karara karşıyım. Güncelleme: 20.08.2024 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "GELİR VERGİSİ-5",
        "id": "",
        "class": [
          "p_Heading1"
        ]
      },
      {
        "level": 1,
        "text": "DANIŞTAY 9. DAİRE",
        "id": "",
        "class": [
          "p_Heading1"
        ]
      },
      {
        "level": 1,
        "text": "E. 1989/3759",
        "id": "",
        "class": [
          "p_Heading1"
        ]
      },
      {
        "level": 1,
        "text": "K. 1991/2312",
        "id": "",
        "class": [
          "p_Heading1"
        ]
      },
      {
        "level": 1,
        "text": "T. 17.6.1991",
        "id": "",
        "class": [
          "p_Heading1"
        ]
      },
      {
        "level": 1,
        "text": "DAVA: Davada, noterlik faaliyetiyle uğraşan yükümlünün, Noterlik Kanununun 118.maddesi gereğince tahsil ettiği Kasım 1987/1 ve 2 ile Aralık 1987/2 döneme ait vergi, resim ve harç bildirimlerini süresinde yapmadığı gerekçesiyle adına kesilen kaçakçılık cezasının kaldırılması istemiyle açılan davayı, 213 sayılı Vergi Usul Kanununun 331.maddesinde bu kanunda yazılı vergi cezalarının \"Vergi Kanunları\" hükümlerine aykırı hareket edenler hakkında uygulanacağının belirtilmiş olduğu, olayda ise yükümlünün tahsil ettiği vergi, resim ve harçları süresinde bildir me yükümlülüğünü yerine getirmeyerek Noterlik Kanunu hükümlerine aykırı hareket ettiği, dolayısıyla Vergi Usul Kanununda yazılı vergi cezalarının tatbikinin mümkün olamayacağı, ayrıca noterlerce tahsil edilen vergi, resim ve harçlar işlemin yapılması ile birlikte ilgilisinden anında tahsil edildiğinden ve bu haliyle tahakkuku tahsile bağlı vergilerden sayıldığından ortada bir vergi zıyaının da söz konusu olmadığı, bildirimin geç yapılması sebebiyle Vergi Usul Kanununda yazılı vergi cezalarının tatbikinin mümkün olmadığı gerekçesiyle kabul ederek, kesilen kaçakçılık cezasını kaldıran Vergi Mahkemesi kararının bozulması istenilmektedir.",
        "id": "",
        "class": [
          "p_Heading1"
        ]
      },
      {
        "level": 1,
        "text": "SONUÇ: Açıklanan nedenlerle, Vergi Mahkemesi kararının bozulmasına, açıklanan hususlar dikkate alınarak yeniden bir karar verilmek üzere dosyanın anılan mahkemeye gönderilmesine karar verildi.",
        "id": "",
        "class": [
          "p_Heading1"
        ]
      },
      {
        "level": 1,
        "text": "KARŞI OY: Noter tarafından hesap edilerek tahsil edilen harç ödeme tarihinde tahakkuk etmiştir. Uyuşmazlık tahakkuk eden hatta tahsil edilen bir harcın geç ödenmesidir. Bunun müeyyidesi Noterlik Kanununda gösterilmiştir. Salınan cezanın mahkemece yazılı nedenle terkini yerindedir. Karara karşıyım.",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fgelirvergisi-5.html",
        "title": "",
        "target": "",
        "type": "internal"
      },
      {
        "text": "GELİR VERGİSİ-5",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?gelirvergisi-5.html",
        "title": "",
        "target": "_top",
        "type": "internal"
      },
      {
        "text": "FİHRİST",
        "href": "fihrist.html",
        "title": "Noterlik Rehberi Ana Sayfa",
        "target": "",
        "type": "internal"
      },
      {
        "text": "DANIŞTAY KAR",
        "href": "danistay-kararlari.html",
        "title": "",
        "target": "",
        "type": "internal"
      },
      {
        "text": "BÖLGE ADLİYE MAH. KAR",
        "href": "bolge-adliye-mah-kararlari.html",
        "title": "",
        "target": "",
        "type": "internal"
      },
      {
        "text": "YARGITAY KAR",
        "href": "yargitay-kararlari.html",
        "title": "",
        "target": "",
        "type": "internal"
      },
      {
        "text": "YEREL MAHKEME KAR",
        "href": "yerel-mahkeme-kararlari.html",
        "title": "",
        "target": "",
        "type": "internal"
      },
      {
        "text": "Güncelleme: 20.08.2024",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "GELİR VERGİSİ-5"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>GELİR VERGİSİ-5</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"FİHRİST &nbsp; &nbsp;DANIŞTAY KAR. &nbsp; BÖLGE ADLİYE MAH. KAR. &nbsp; YARGITAY KAR. &nbsp; YEREL MAHKEME KAR. &nbsp;&nbsp;\" />\n\n   <link rel=\"canonical\" content=\"noterlikrehberi.net/rehber/index.html?gelirvergisi-5.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"gelirvergisi-5.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"GELİR VERGİSİ-5\",\n\n   mailsubject: \"Tavsiye: Noterlik Rehberi - GELİR VERGİSİ-5\",\n\n   sharesubject: \"Noterlik Rehberi - GELİR VERGİSİ-5\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"GELIRVERGISI-5\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"gelirvergisi-5.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?gelirvergisi-5.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?gelirvergisi-5.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?gelirvergisi-5.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?gelirvergisi-5.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fgelirvergisi-5.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>GELİR VERGİSİ-5</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?gelirvergisi-5.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">GELİR VERGİSİ-5</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"text-align: center; page-break-inside: avoid; page-break-after: avoid;\"><span class=\"f_Arial12\" style=\"font-size: 13px; font-weight: bold;\"><a href=\"fihrist.html\" class=\"topiclink\" title=\"Noterlik Rehberi Ana Sayfa\">FİHRİST</a> &nbsp;  <a href=\"danistay-kararlari.html\" class=\"topiclink\">DANIŞTAY KAR</a>. &nbsp; <a href=\"bolge-adliye-mah-kararlari.html\" class=\"topiclink\">BÖLGE ADLİYE MAH. KAR</a>. &nbsp; <a href=\"yargitay-kararlari.html\" class=\"topiclink\">YARGITAY KAR</a>. &nbsp; <a href=\"yerel-mahkeme-kararlari.html\" class=\"topiclink\">YEREL MAHKEME KAR</a>. &nbsp; </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">T.C.</span></p>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">DANIŞTAY 9. DAİRE</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">E. 1989/3759</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">K. 1991/2312</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">T. 17.6.1991</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">DAVA: </span><span style=\"font-family: 'Times New Roman',Times,Georgia,serif;\">Davada, noterlik faaliyetiyle uğraşan yükümlünün, Noterlik Kanununun 118.maddesi gereğince tahsil ettiği Kasım 1987/1 ve 2 ile Aralık 1987/2 döneme ait vergi, resim ve harç bildirimlerini süresinde yapmadığı gerekçesiyle adına kesilen kaçakçılık cezasının kaldırılması istemiyle açılan davayı, 213 sayılı Vergi Usul Kanununun 331.maddesinde bu kanunda yazılı vergi cezalarının &quot;Vergi Kanunları&quot; hükümlerine aykırı hareket edenler hakkında uygulanacağının belirtilmiş olduğu, olayda ise yükümlünün tahsil ettiği vergi, resim ve harçları süresinde bildir me yükümlülüğünü yerine getirmeyerek Noterlik Kanunu hükümlerine aykırı hareket ettiği, dolayısıyla Vergi Usul Kanununda yazılı vergi cezalarının tatbikinin mümkün olamayacağı, ayrıca noterlerce tahsil edilen vergi, resim ve harçlar işlemin yapılması ile birlikte ilgilisinden anında tahsil edildiğinden ve bu haliyle tahakkuku tahsile bağlı vergilerden sayıldığından ortada bir vergi zıyaının da söz konusu olmadığı, bildirimin geç yapılması sebebiyle Vergi Usul Kanununda yazılı vergi cezalarının tatbikinin mümkün olmadığı gerekçesiyle kabul ederek, kesilen kaçakçılık cezasını kaldıran Vergi Mahkemesi kararının bozulması istenilmektedir.</span></h1>\n\n<p class=\"p_Normal\" style=\"text-indent: 74px; margin: 19px 0 0 0;\"><span style=\"font-family: 'Times New Roman',Times,Georgia,serif;\">Uyuşmazlık, noterlik faaliyetiyle uğraşan yükümlünün, 1512 sayılı Noterlik Kanununun118.maddesi gereğince tahsil ettiği Kasım 1987/1 ve 2. ile Aralık 1987/2.dönemine ait vergi, resim ve harç bildirimlerini süresinde yapmaması üzerine, anılan kanunun</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">120.maddesine göre gecikme zammı alındıktan sonra, maddenin son fıkrası gereğince 213 sayılı Kanunda yazılı vergi cezalarının tatbik edilip edilemeyeceğine ilişkin bulunmaktadır.</span></p>\n\n<p class=\"p_Normal\" style=\"text-indent: 74px;\"><span style=\"font-family: 'Times New Roman',Times,Georgia,serif;\">1512 sayılı Noterlik Kanununun 119.maddesinde &quot;Noterler, 118.madde uyarınca tahsil ettikleri vergi, resim ve harçları aşağıda yazılı süreler içinde ilgili vergi dairesine ve belediyeye bir beyanname ile bildirmek ve aynı süre içinde yatırmakla yükümlüdürler.</span></p>\n\n<p class=\"p_Normal\" style=\"text-indent: 74px;\"><span style=\"font-family: 'Times New Roman',Times,Georgia,serif;\">Beyannameler her ayın 1 ile 15. ve 16 ile sonuncu günlerine ait iki devre için hazırlanır ve her ayın 15. ve son gününü takip eden 7 iş günü içinde ilgili dairelere verilir &quot;,</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">120.maddesinde de; Noterler 119.maddede gösterilen süre içinde harç, vergi ve resim beyannamelerini ilgili daireye yatırmadıkları veya bu süre içinde posta veya banka aracılığı ile ilgili daireye havale etmedikleri takdirde, yatırma için tanınan son günü izleyen ilk 30 gün içindeki yatırmalarda % 10 müteakip her 30 gün ise ayrıca % 2 gecikme zammı öderler. Bu zam Türkiye Noterler Birliğinin göstereceği milli bir bankadaki hesaba ödenerek alınacak 2 nüsha makbuzdan biri ilgili daireye ibraz edilmek suretiyle gecikmiş harç, vergi ve resim bedelleri yatırılır. Noterin bu makbuzu ibraz edememesi halinde, tahsilatı yapan memur keyfiyeti Türkiye Noterler Birliğine bildirir.</span></p>\n\n<p class=\"p_Normal\" style=\"text-indent: 74px;\"><span style=\"font-family: 'Times New Roman',Times,Georgia,serif;\">Harç, vergi ve resmin ilgili daireye geç yatırılması veya hiç yatırılmaması hallerine ilişkin diğer kanunlar hükümleri saklıdır.&quot; hükümleri yer almaktadır.</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">Diğer taraftan aynı Kanunun 189.maddesinin 8.fıkrasında&quot; 120.madde uyarınca ödenecek zamlar&quot; Noterler Birliğinin gelirleri arasında sayılmıştır.</span></p>\n\n<p class=\"p_Normal\" style=\"text-indent: 74px;\"><span style=\"font-family: 'Times New Roman',Times,Georgia,serif;\">Bu hükümler karşısında, noterlik sıfatını taşıyan kişinin görevini zamanında yerine getirmemesi nedeniyle tahsil edilen zam, vergi dairesine intikal etmeyen özel bir &quot;ceza&quot; niteliğini taşımaktadır.</span></p>\n\n<p class=\"p_Normal\" style=\"text-indent: 74px;\"><span style=\"font-family: 'Times New Roman',Times,Georgia,serif;\">Bu durumda, 120.maddede belirtilen ve Noterler Birliği hesabına yatırılan gecikme zammının ödenmesi, noterde yapılan işlemler sırasında makbuzla tahsil edilen vergi, resim ve harçların vergi dairesine geç bildirimi nedeniyle, aynı maddenin son fıkrasında öngörülen diğer kanunlara göre ceza alınmasına engel teşkil etmemektedir.</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">213 sayılı Vergi Usul Kanununun 4.maddesinde; mükellefi tespit eden, vergi tarh eden,</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">tahakkuk ettiren ve tahsil eden dairenin vergi dairesi olduğu belirtilmiş, aynı Yasanın</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">8.maddesinde; mükellef, vergi kanunlarına göre kendisine vergi borcu tereddüb eden gerçek veya tüzel kişi, vergi sorumlusu, verginin ödenmesi bakımından, alacaklı vergi dairesine karşı muhatap olan kişi olarak tanımlanmıştır.</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">Yine 213 sayılı Kanunun 341.maddesinde; vergi ziya ı, mükellefin veya sorumlunun vergilendirme ile ilgili ödevlerini zamanında yerine getirmemesi veya eksik yerine getirmesi yüzünden verginin zamanında tahakkuk ettirilmemesi veya eksik tahakkuk ettirilmesi şeklinde ifade edilmiştir.</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">Açıklanan hükümler karşısında; noterler, vergi sorumlusu olarak verginin ödenmesi bakımından alacaklı vergi dairesine karşı muhatap olan kişidir. Verginin tarh, tahakkuk ve tahsili vergi dairesince yapıldığından, noterce tahsil edilen vergi, resim ve harç, vergi dairesine yasal sürede bildirilip ödenmedikçe vergi dairesi yönünden vergi tahsil edilmiş ve tahakkuk ettirilmiş sayılamayacağından, Vergi Usul Kanununa göre vergi ziya ı doğmuştur. Bu durum karşısında, anılan yasada öngörülen cezaların tatbik edilmesi gerekmektedir.</span></p>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">SONUÇ: </span><span style=\"font-family: 'Times New Roman',Times,Georgia,serif;\">Açıklanan nedenlerle, Vergi Mahkemesi kararının bozulmasına, açıklanan hususlar dikkate alınarak yeniden bir karar verilmek üzere dosyanın anılan mahkemeye gönderilmesine karar verildi.</span></h1>\n\n<h1 class=\"p_Heading1\" style=\"text-align: justify; margin: 19px 0 19px 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">KARŞI OY: </span><span style=\"font-family: 'Times New Roman',Times,Georgia,serif;\">Noter tarafından hesap edilerek tahsil edilen harç ödeme tarihinde tahakkuk etmiştir. Uyuşmazlık tahakkuk eden hatta tahsil edilen bir harcın geç ödenmesidir. Bunun müeyyidesi Noterlik Kanununda gösterilmiştir. Salınan cezanın mahkemece yazılı nedenle terkini yerindedir. Karara karşıyım.</span></h1>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"gelirvergisi-5.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 20.08.2024</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:18:50.897746"
}