{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\gelirvergisi-6.html",
    "title": "GELİR VERGİSİ-6",
    "description": "FİHRİST    DANIŞTAY KAR.   BÖLGE ADLİYE MAH. KAR.   YARGITAY KAR.   YEREL MAHKEME KAR.",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ GELİR VERGİSİ-6 Email Gönder GELİR VERGİSİ-6 << Fihrist-Ana sayfa >> GELİR VERGİSİ-6 FİHRİST DANIŞTAY KAR.   BÖLGE ADLİYE MAH. KAR.   YARGITAY KAR.   YEREL MAHKEME KAR. T.C. DANIŞTAY 3. DAİRE E. 2000/370 K. 2001/2533 T. 21.6.2001 Faturalarını Gider Kaydeden Gelir Vergisi Mükellefi- Cezalı Gelir Vergisi Tarhiyatının Yerinde Olduğu ) ÖZET: Geçici verginin yıllık vergiye mahsuben peşin alınan bir vergi olması, fon payının da vergi aslı üzerinden hesaplanıyor olması nedeniyle geçici vergi ve fon payına kusur cezası uygulanması gerekirken kaçakçılık cezası uygulanmış olmasında isabet yoktur. İstemin Özeti: Noter olan davacı adına ve sahte ve muhteviyatı itibarıyla yanıltıcı fatura ve kanunen kabul edilemeyecek gider kayıtlarıyla dönem hasılatını düşürdüğü tespitlerini içeren vergi inceleme raporuna istinaden 1995 takvim yılı için tarh edilen kaçakçılık cezalı gelir vergisi ve fon payı ile geçici vergi aslına bağlı olarak kesilen kaçakçılık cezasına karşı açılan davayı; dosyanın incelenmesinden davacının kanuni defterlerine kaydettiği yemek faturalarının gerçek gider olmaması nedeniyle sahte olduğu sonucuna, yapılan karşıt incelemelerde noter personelinin ve faturaları düzenleyen lokanta muhasebecisinin ifade ve beyanları doğrultusunda ulaşıldığının anlaşıldığı, noter personelinin faturaların düzenleyicisi görünen lokantada yemek yemedikleri, lokanta işleticisinin de noter personelinin hiç bir zaman iş yerlerinde yemek yemedikleri ve söz konusu faturalarına gerçeği yansıtmadığı ve lokanta muhasebecisinin de faturaların kendisince hatır için düzenlendiği ve karşılığında menfaat temin etmemiş olduğu yönündeki ifade ve beyanlarından uyuşmazlık konusu yemek faturalarının sahte olduğunun kabulü gerektiği, ifade ve beyanlarına başvurulan noter personeli, lokanta işleticisi ve muhasebecisi ile davacı arasında ihtilaf bulunmadığından anılan kişilerin davacı aleyhine ifade ve beyanda bulunacağının düşünülemeyeceği ve davacı tarafından bu faturaların sahte olmadığı ispatlanamadığından davacının; söz konusu faturaların sahte olmadığı yönündeki iddiasının da yerinde görülmediği, davacının ikametgahında kullandığı telefona ilişkin giderlerin iş yeri ile bir ilgisi bulunmadığından gider yazılmasının kanunen mümkün olmadığı kaldı ki söz konusu telefona ilişkin giderlerin yanlışlıkla defterlere kaydedildiğinin davacı tarafından da kabul edildiği, bu durumda gerçeği yansıtmayan faturalardaki yemek giderleri ile işyerinde kullanılmayan telefon giderlerinin reddedilerek re'sen tespit ve takdir olunan matrah farkı üzerinden yapılan tarhiyat ile kesilen kaçakçılık cezalarında yasal isabetsizlik görülmediği gerekçesiyle reddederek dava konusu gelir vergisi, fon payı ile kesilen kaçakçılık cezalarını aynen onayan ... Vergi Mahkemesinin 20.10.1999 gün ve E: 1999/183, K: 1999/881 sayılı kararının; faturaların gerçek mal ve hizmet karşılığı alındığı, söz konusu faturaların alt ve üst nüshalarındaki farklılığa ait sorumluluğun kendisinde olmayacağı, telefon giderlerinin sahte belge olarak kabul edilerek kaçakçılık cezalı tarhiyata konu yapılamayacağı, dilekçe ekinde sunulmuş olunan olayla ilgili kişilerin ifade ve beyanlarının dikkate alınmadığı ileri sürülerek bozulması istemidir. Savunmanın Özeti: Temyiz isteminin reddi gerektiği yolundadır. Tetkik Hakimi: ... Düşüncesi: Kanunen gider yazılması mümkün olmayan şahsi telefon giderine ilişkin matrah farkına isabet eden gelir vergisi ve fon payı ile dava konusu gelir vergisine bağlı geçici vergi üzerinden kesilecek cezanın kusur cezası olması gerektiğinden davacı temyiz isteminin bu konulara ilişkin kısmının kabulüyle vergi mahkemesi kararının bozulması gerektiği düşünülmektedir. Danıştay Savcısı: ... Düşüncesi: Vergi inceleme raporuna göre davacı adına salınan kaçakçılık cezalı gelir vergisi ve fon payına yönelik davayı reddeden Vergi Mahkemesi kararı temyiz edilmektedir. Temyiz dilekçesinde ileri sürülen iddialar, Mahkeme kararının kaçakçılık cezalı gelir vergisi tarhiyatına ilişkin gerekçesi karşısında yerinde ve kararın bu yönden bozulmasını gerektirir nitelikte görülmemiştir. Ancak, fon payına ilişkin 3824 sayılı Kanunun 19uncu maddesine göre yükümlülerin beyannamelerinde hesapladıkları vergi üzerinden fon payı ödemeleri gerektiği, ikmalen veya resen tarhiyatlarda fon payı hesaplanmasına imkan bulunmadığı dikkate alındığında Mahkeme kararının fon payına ve buna ilişkin cezaya ait hüküm fıkrasında isabet bulunmamaktadır. Bu nedenle, temyiz isteminin gelir vergisi tarhiyatı yönünden reddi, fon payı tarhiyatı yönünden kabulüyle Mahkeme kararının fon payına ilişkin hükmünün bozulması gerektiği düşünülmektedir. TÜRK MİLLETİ ADINA Hüküm veren Danıştay Üçüncü Dairesince işin gereği görüşülüp düşünüldü: Dayandığı hukuki ve kanuni nedenlerle gerekçesi yukarıda açıklanan ... Vergi Mahkemesinin 20.10.1998 gün ve E: 1999/183, K: 1999/881 sayılı kararının gelir vergisi ve fon payı aslı ile gelir vergisine bağlı olarak kesilen kaçakçılık cezasına ilişkin hüküm fıkraları aynı gerekçe ve nedenlerle Dairemizce de uygun görülmüş olup temyiz dilekçesinde ileri sürülen iddialar sözü geçen kararın bu kısmının bozulmasını sağlayacak durumda bulunmamıştır. Temyize konu vergi mahkemesi kararının geçici vergi ve fon payı için kesilen kaçakçılık cezalarına ilişkin hüküm fıkralarına gelince; 193 sayılı Gelir Vergisi Kanununun mükerrer 120.maddesi ile yapılmış olan düzenlemeye 3946 sayılı Kanunla eklenen 4'üncü fıkrada; \"yapılan incelemeler sonucunda geçmiş dönemlere ait geçici verginin eksik beyan edildiğinin tespiti halinde, eksik beyan edilen bu kısım için re'sen veya ikmalen geçici vergi tarh edilir. Ancak yıllık beyanname verme süresi geçtikten sonra geçici verginin aslı aranmaz, bu vergiye gecikme faizi ve ceza uygulanır\" hükmüne yer verilmiştir. Bu nedenle geçici gelir vergisine ceza uygulanmış olması yukarıda açıklanan kanun hükmüne uygun ise de; geçici verginin yıllık vergiye mahsuben peşin alınan bir vergi olması, fon payının da vergi aslı üzerinden hesaplanıyor olması nedeniyle geçici vergi ve fon payına kusur cezası uygulanması gerekirken kaçakçılık cezası uygulanmış olmasında hukuka uyarlık bulunmamaktadır. SONUÇ: Açıklanan nedenlerle temyiz isteminin kısmen kabulüyle ... Vergi Mahkemesinin 20.10.1999 gün ve E: 1999/183, K: 1999/881 sayılı kararının; geçici vergi aslı ve fon payına bağlı olarak kesilen kaçakçılık cezalarına ilişkin hüküm fıkralarının bozulmasına, gelir vergisi ve fon payı aslı ile gelir vergisine bağlı olarak kesilen kaçakçılık cezasına ilişkin temyiz isteminin reddi ile kararın bu kısımlara ilişkin hüküm fıkralarının onanmasına davacıdan 492 sayılı Harçlar Kanununa bağlı ( 3 ) sayılı tarife uyarınca nispi harç alınmasına, yargılama giderlerinin yeniden verilecek kararda karşılanması gerektiğine 21.6.2001 gününde fon payı cezası yönünden oyçokluğu, diğer hüküm fıkralarında oybirliği ile karar verildi. Güncelleme: 20.08.2024 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "DANIŞTAY 3. DAİRE",
        "id": "",
        "class": [
          "p_Heading1"
        ]
      },
      {
        "level": 1,
        "text": "E. 2000/370",
        "id": "",
        "class": [
          "p_Heading1"
        ]
      },
      {
        "level": 1,
        "text": "K. 2001/2533",
        "id": "",
        "class": [
          "p_Heading1"
        ]
      },
      {
        "level": 1,
        "text": "T. 21.6.2001",
        "id": "",
        "class": [
          "p_Heading1"
        ]
      },
      {
        "level": 1,
        "text": "Faturalarını Gider Kaydeden Gelir Vergisi Mükellefi- Cezalı Gelir Vergisi Tarhiyatının Yerinde Olduğu )",
        "id": "",
        "class": [
          "p_Heading1"
        ]
      },
      {
        "level": 1,
        "text": "ÖZET: Geçici verginin yıllık vergiye mahsuben peşin alınan bir vergi olması, fon payının da vergi aslı üzerinden hesaplanıyor olması nedeniyle geçici vergi ve fon payına kusur cezası uygulanması gerekirken kaçakçılık cezası uygulanmış olmasında isabet yoktur.",
        "id": "",
        "class": [
          "p_Heading1"
        ]
      },
      {
        "level": 1,
        "text": "İstemin Özeti: Noter olan davacı adına ve sahte ve muhteviyatı itibarıyla yanıltıcı fatura ve kanunen kabul edilemeyecek gider kayıtlarıyla dönem hasılatını düşürdüğü tespitlerini içeren vergi inceleme raporuna istinaden 1995 takvim yılı için tarh edilen kaçakçılık cezalı gelir vergisi ve fon payı ile geçici vergi aslına bağlı olarak kesilen kaçakçılık cezasına karşı açılan davayı; dosyanın incelenmesinden davacının kanuni defterlerine kaydettiği yemek faturalarının gerçek gider olmaması nedeniyle sahte olduğu sonucuna, yapılan karşıt incelemelerde noter personelinin ve faturaları düzenleyen lokanta muhasebecisinin ifade ve beyanları doğrultusunda ulaşıldığının anlaşıldığı, noter personelinin faturaların düzenleyicisi görünen lokantada yemek yemedikleri, lokanta işleticisinin de noter personelinin hiç bir zaman iş yerlerinde yemek yemedikleri ve söz konusu faturalarına gerçeği yansıtmadığı ve lokanta muhasebecisinin de faturaların kendisince hatır için düzenlendiği ve karşılığında menfaat temin etmemiş olduğu yönündeki ifade ve beyanlarından uyuşmazlık konusu yemek faturalarının sahte olduğunun kabulü gerektiği, ifade ve beyanlarına başvurulan noter personeli, lokanta işleticisi ve muhasebecisi ile davacı arasında ihtilaf bulunmadığından anılan kişilerin davacı aleyhine ifade ve beyanda bulunacağının düşünülemeyeceği ve davacı tarafından bu faturaların sahte olmadığı ispatlanamadığından davacının; söz konusu faturaların sahte olmadığı yönündeki iddiasının da yerinde görülmediği, davacının ikametgahında kullandığı telefona ilişkin giderlerin iş yeri ile bir ilgisi bulunmadığından gider yazılmasının kanunen mümkün olmadığı kaldı ki söz konusu telefona ilişkin giderlerin yanlışlıkla defterlere kaydedildiğinin davacı tarafından da kabul edildiği, bu durumda gerçeği yansıtmayan faturalardaki yemek giderleri ile işyerinde kullanılmayan telefon giderlerinin reddedilerek re'sen tespit ve takdir olunan matrah farkı üzerinden yapılan tarhiyat ile kesilen kaçakçılık cezalarında yasal isabetsizlik görülmediği gerekçesiyle reddederek dava konusu gelir vergisi, fon payı ile kesilen kaçakçılık cezalarını aynen onayan ... Vergi Mahkemesinin 20.10.1999 gün ve E: 1999/183, K: 1999/881 sayılı kararının; faturaların gerçek mal ve hizmet karşılığı alındığı, söz konusu faturaların alt ve üst nüshalarındaki farklılığa ait sorumluluğun kendisinde olmayacağı, telefon giderlerinin sahte belge olarak kabul edilerek kaçakçılık cezalı tarhiyata konu yapılamayacağı, dilekçe ekinde sunulmuş olunan olayla ilgili kişilerin ifade ve beyanlarının dikkate alınmadığı ileri sürülerek bozulması istemidir.",
        "id": "",
        "class": [
          "p_Heading1"
        ]
      },
      {
        "level": 1,
        "text": "Savunmanın Özeti: Temyiz isteminin reddi gerektiği yolundadır.",
        "id": "",
        "class": [
          "p_Heading1"
        ]
      },
      {
        "level": 1,
        "text": "Tetkik Hakimi: ...",
        "id": "",
        "class": [
          "p_Heading1"
        ]
      },
      {
        "level": 1,
        "text": "Düşüncesi: Kanunen gider yazılması mümkün olmayan şahsi telefon giderine ilişkin matrah farkına isabet eden gelir vergisi ve fon payı ile dava konusu gelir vergisine bağlı geçici vergi üzerinden kesilecek cezanın kusur cezası olması gerektiğinden davacı temyiz isteminin bu konulara ilişkin kısmının kabulüyle vergi mahkemesi kararının bozulması gerektiği düşünülmektedir.",
        "id": "",
        "class": [
          "p_Heading1"
        ]
      },
      {
        "level": 1,
        "text": "Danıştay Savcısı: ...",
        "id": "",
        "class": [
          "p_Heading1"
        ]
      },
      {
        "level": 1,
        "text": "Düşüncesi: Vergi inceleme raporuna göre davacı adına salınan kaçakçılık cezalı gelir vergisi ve fon payına yönelik davayı reddeden Vergi Mahkemesi kararı temyiz edilmektedir.",
        "id": "",
        "class": [
          "p_Heading1"
        ]
      },
      {
        "level": 1,
        "text": "TÜRK MİLLETİ ADINA",
        "id": "",
        "class": [
          "p_Heading1"
        ]
      },
      {
        "level": 1,
        "text": "SONUÇ: Açıklanan nedenlerle temyiz isteminin kısmen kabulüyle ... Vergi Mahkemesinin 20.10.1999 gün ve E: 1999/183, K: 1999/881 sayılı kararının; geçici vergi aslı ve fon payına bağlı olarak kesilen kaçakçılık cezalarına ilişkin hüküm fıkralarının bozulmasına, gelir vergisi ve fon payı aslı ile gelir vergisine bağlı olarak kesilen kaçakçılık cezasına ilişkin temyiz isteminin reddi ile kararın bu kısımlara ilişkin hüküm fıkralarının onanmasına davacıdan 492 sayılı Harçlar Kanununa bağlı ( 3 ) sayılı tarife uyarınca nispi harç alınmasına, yargılama giderlerinin yeniden verilecek kararda karşılanması gerektiğine 21.6.2001 gününde fon payı cezası yönünden oyçokluğu, diğer hüküm fıkralarında oybirliği ile karar verildi.",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fgelirvergisi-6.html",
        "title": "",
        "target": "",
        "type": "internal"
      },
      {
        "text": "GELİR VERGİSİ-6",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?gelirvergisi-6.html",
        "title": "",
        "target": "_top",
        "type": "internal"
      },
      {
        "text": "FİHRİST",
        "href": "fihrist.html",
        "title": "Noterlik Rehberi Ana Sayfa",
        "target": "",
        "type": "internal"
      },
      {
        "text": "DANIŞTAY KAR",
        "href": "danistay-kararlari.html",
        "title": "",
        "target": "",
        "type": "internal"
      },
      {
        "text": "BÖLGE ADLİYE MAH. KAR",
        "href": "bolge-adliye-mah-kararlari.html",
        "title": "",
        "target": "",
        "type": "internal"
      },
      {
        "text": "YARGITAY KAR",
        "href": "yargitay-kararlari.html",
        "title": "",
        "target": "",
        "type": "internal"
      },
      {
        "text": "YEREL MAHKEME KAR",
        "href": "yerel-mahkeme-kararlari.html",
        "title": "",
        "target": "",
        "type": "internal"
      },
      {
        "text": "Güncelleme: 20.08.2024",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "GELİR VERGİSİ-6"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>GELİR VERGİSİ-6</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"FİHRİST &nbsp; &nbsp;DANIŞTAY KAR. &nbsp; BÖLGE ADLİYE MAH. KAR. &nbsp; YARGITAY KAR. &nbsp; YEREL MAHKEME KAR. &nbsp;&nbsp;\" />\n\n   <link rel=\"canonical\" content=\"noterlikrehberi.net/rehber/index.html?gelirvergisi-6.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"gelirvergisi-6.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"GELİR VERGİSİ-6\",\n\n   mailsubject: \"Tavsiye: Noterlik Rehberi - GELİR VERGİSİ-6\",\n\n   sharesubject: \"Noterlik Rehberi - GELİR VERGİSİ-6\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"GELIRVERGISI-6\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"gelirvergisi-6.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?gelirvergisi-6.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?gelirvergisi-6.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?gelirvergisi-6.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?gelirvergisi-6.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fgelirvergisi-6.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>GELİR VERGİSİ-6</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?gelirvergisi-6.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<p style=\"text-align: center; text-indent: -20px; margin: 0 0 0 40px;\"><span style=\"font-weight: bold; color: #800000;\">GELİR VERGİSİ-6</span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"text-align: center; page-break-inside: avoid; page-break-after: avoid;\"><span class=\"f_Arial12\" style=\"font-size: 13px; font-weight: bold;\"><a href=\"fihrist.html\" class=\"topiclink\" title=\"Noterlik Rehberi Ana Sayfa\">FİHRİST</a> &nbsp;  <a href=\"danistay-kararlari.html\" class=\"topiclink\">DANIŞTAY KAR</a>. &nbsp; <a href=\"bolge-adliye-mah-kararlari.html\" class=\"topiclink\">BÖLGE ADLİYE MAH. KAR</a>. &nbsp; <a href=\"yargitay-kararlari.html\" class=\"topiclink\">YARGITAY KAR</a>. &nbsp; <a href=\"yerel-mahkeme-kararlari.html\" class=\"topiclink\">YEREL MAHKEME KAR</a>. &nbsp; </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">T.C.</span></p>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">DANIŞTAY 3. DAİRE</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">E. 2000/370</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">K. 2001/2533</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">T. 21.6.2001</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">Faturalarını Gider Kaydeden Gelir Vergisi Mükellefi- Cezalı Gelir Vergisi Tarhiyatının Yerinde Olduğu )</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">ÖZET: </span><span style=\"font-family: 'Times New Roman',Times,Georgia,serif;\">Geçici verginin yıllık vergiye mahsuben peşin alınan bir vergi olması, fon payının da vergi aslı üzerinden hesaplanıyor olması nedeniyle geçici vergi ve fon payına kusur cezası uygulanması gerekirken kaçakçılık cezası uygulanmış olmasında isabet yoktur.</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">İstemin Özeti: </span><span style=\"font-family: 'Times New Roman',Times,Georgia,serif;\">Noter olan davacı adına ve sahte ve muhteviyatı itibarıyla yanıltıcı fatura ve kanunen kabul edilemeyecek gider kayıtlarıyla dönem hasılatını düşürdüğü tespitlerini içeren vergi inceleme raporuna istinaden 1995 takvim yılı için tarh edilen kaçakçılık cezalı gelir vergisi ve fon payı ile geçici vergi aslına bağlı olarak kesilen kaçakçılık cezasına karşı açılan davayı; dosyanın incelenmesinden davacının kanuni defterlerine kaydettiği yemek faturalarının gerçek gider olmaması nedeniyle sahte olduğu sonucuna, yapılan karşıt incelemelerde noter personelinin ve faturaları düzenleyen lokanta muhasebecisinin ifade ve beyanları doğrultusunda ulaşıldığının anlaşıldığı, noter personelinin faturaların düzenleyicisi görünen lokantada yemek yemedikleri, lokanta işleticisinin de noter personelinin hiç bir zaman iş yerlerinde yemek yemedikleri ve söz konusu faturalarına gerçeği yansıtmadığı ve lokanta muhasebecisinin de faturaların kendisince hatır için düzenlendiği ve karşılığında menfaat temin etmemiş olduğu yönündeki ifade ve beyanlarından uyuşmazlık konusu yemek faturalarının sahte olduğunun kabulü gerektiği, ifade ve beyanlarına başvurulan noter personeli, lokanta işleticisi ve muhasebecisi ile davacı arasında ihtilaf bulunmadığından anılan kişilerin davacı aleyhine ifade ve beyanda bulunacağının düşünülemeyeceği ve davacı tarafından bu faturaların sahte olmadığı ispatlanamadığından davacının; söz konusu faturaların sahte olmadığı yönündeki iddiasının da yerinde görülmediği, davacının ikametgahında kullandığı telefona ilişkin giderlerin iş yeri ile bir ilgisi bulunmadığından gider yazılmasının kanunen mümkün olmadığı kaldı ki söz konusu telefona ilişkin giderlerin yanlışlıkla defterlere kaydedildiğinin davacı tarafından da kabul edildiği, bu durumda gerçeği yansıtmayan faturalardaki yemek giderleri ile işyerinde kullanılmayan telefon giderlerinin reddedilerek re'sen tespit ve takdir olunan matrah farkı üzerinden yapılan tarhiyat ile kesilen kaçakçılık cezalarında yasal isabetsizlik görülmediği gerekçesiyle reddederek dava konusu gelir vergisi, fon payı ile kesilen kaçakçılık cezalarını aynen onayan ... Vergi Mahkemesinin 20.10.1999 gün ve E: 1999/183, K: 1999/881 sayılı kararının; faturaların gerçek mal ve hizmet karşılığı alındığı, söz konusu faturaların alt ve üst nüshalarındaki farklılığa ait sorumluluğun kendisinde olmayacağı, telefon giderlerinin sahte belge olarak kabul edilerek kaçakçılık cezalı tarhiyata konu yapılamayacağı, dilekçe ekinde sunulmuş olunan olayla ilgili kişilerin ifade ve beyanlarının dikkate alınmadığı ileri sürülerek bozulması istemidir.</span></h1>\n\n<h1 class=\"p_Heading1\" style=\"text-align: justify; line-height: 1.40; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">Savunmanın Özeti: </span><span style=\"font-family: 'Times New Roman',Times,Georgia,serif;\">Temyiz isteminin reddi gerektiği yolundadır.</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">Tetkik Hakimi: </span><span style=\"font-family: 'Times New Roman',Times,Georgia,serif;\">...</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">Düşüncesi: </span><span style=\"font-family: 'Times New Roman',Times,Georgia,serif;\">Kanunen gider yazılması mümkün olmayan şahsi telefon giderine ilişkin matrah farkına isabet eden gelir vergisi ve fon payı ile dava konusu gelir vergisine bağlı geçici vergi üzerinden kesilecek cezanın kusur cezası olması gerektiğinden davacı temyiz isteminin bu konulara ilişkin kısmının kabulüyle vergi mahkemesi kararının bozulması gerektiği düşünülmektedir.</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">Danıştay Savcısı: </span><span style=\"font-family: 'Times New Roman',Times,Georgia,serif;\">...</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">Düşüncesi: </span><span style=\"font-family: 'Times New Roman',Times,Georgia,serif;\">Vergi inceleme raporuna göre davacı adına salınan kaçakçılık cezalı gelir vergisi ve fon payına yönelik davayı reddeden Vergi Mahkemesi kararı temyiz edilmektedir.</span></h1>\n\n<p class=\"p_Normal\" style=\"margin: 19px 0 0 0;\"><span style=\"font-family: 'Times New Roman',Times,Georgia,serif;\">Temyiz dilekçesinde ileri sürülen iddialar, Mahkeme kararının kaçakçılık cezalı gelir vergisi tarhiyatına ilişkin gerekçesi karşısında yerinde ve kararın bu yönden bozulmasını gerektirir nitelikte görülmemiştir.</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">Ancak, fon payına ilişkin 3824 sayılı Kanunun 19uncu maddesine göre yükümlülerin beyannamelerinde hesapladıkları vergi üzerinden fon payı ödemeleri gerektiği, ikmalen veya resen tarhiyatlarda fon payı hesaplanmasına imkan bulunmadığı dikkate alındığında Mahkeme kararının fon payına ve buna ilişkin cezaya ait hüküm fıkrasında isabet bulunmamaktadır.</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">Bu nedenle, temyiz isteminin gelir vergisi tarhiyatı yönünden reddi, fon payı tarhiyatı yönünden kabulüyle Mahkeme kararının fon payına ilişkin hükmünün bozulması gerektiği düşünülmektedir.</span></p>\n\n<h1 class=\"p_Heading1\" style=\"margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">TÜRK MİLLETİ ADINA</span></h1>\n\n<p class=\"p_Normal\" style=\"margin: 19px 0 0 0;\"><span style=\"font-family: 'Times New Roman',Times,Georgia,serif;\">Hüküm veren Danıştay Üçüncü Dairesince işin gereği görüşülüp düşünüldü:</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">Dayandığı hukuki ve kanuni nedenlerle gerekçesi yukarıda açıklanan ... Vergi Mahkemesinin 20.10.1998 gün ve E: 1999/183, K: 1999/881 sayılı kararının gelir vergisi ve fon payı aslı ile gelir vergisine bağlı olarak kesilen kaçakçılık cezasına ilişkin hüküm fıkraları aynı gerekçe ve nedenlerle Dairemizce de uygun görülmüş olup temyiz dilekçesinde ileri sürülen iddialar sözü geçen kararın bu kısmının bozulmasını sağlayacak durumda bulunmamıştır.</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">Temyize konu vergi mahkemesi kararının geçici vergi ve fon payı için kesilen kaçakçılık cezalarına ilişkin hüküm fıkralarına gelince;</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">193 sayılı Gelir Vergisi Kanununun mükerrer 120.maddesi ile yapılmış olan düzenlemeye 3946 sayılı Kanunla eklenen 4'üncü fıkrada; &quot;yapılan incelemeler sonucunda geçmiş dönemlere ait geçici verginin eksik beyan edildiğinin tespiti halinde, eksik beyan edilen bu kısım için re'sen veya ikmalen geçici vergi tarh edilir. Ancak yıllık beyanname verme süresi geçtikten sonra geçici verginin aslı aranmaz, bu vergiye gecikme faizi ve ceza uygulanır&quot; hükmüne yer verilmiştir.</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">Bu nedenle geçici gelir vergisine ceza uygulanmış olması yukarıda açıklanan kanun hükmüne uygun ise de; geçici verginin yıllık vergiye mahsuben peşin alınan bir vergi olması, fon payının da vergi aslı üzerinden hesaplanıyor olması nedeniyle geçici vergi ve fon payına kusur cezası uygulanması gerekirken kaçakçılık cezası uygulanmış olmasında hukuka uyarlık bulunmamaktadır.</span></p>\n\n<h1 class=\"p_Heading1\" style=\"text-align: justify; margin: 19px 0 19px 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">SONUÇ: </span><span style=\"font-family: 'Times New Roman',Times,Georgia,serif;\">Açıklanan nedenlerle temyiz isteminin kısmen kabulüyle ... Vergi Mahkemesinin 20.10.1999 gün ve E: 1999/183, K: 1999/881 sayılı kararının; geçici vergi aslı ve fon payına bağlı olarak kesilen kaçakçılık cezalarına ilişkin hüküm fıkralarının bozulmasına, gelir vergisi ve fon payı aslı ile gelir vergisine bağlı olarak kesilen kaçakçılık cezasına ilişkin temyiz isteminin reddi ile kararın bu kısımlara ilişkin hüküm fıkralarının onanmasına davacıdan 492 sayılı Harçlar Kanununa bağlı ( 3 ) sayılı tarife uyarınca nispi harç alınmasına, yargılama giderlerinin yeniden verilecek kararda karşılanması gerektiğine 21.6.2001 gününde fon payı cezası yönünden oyçokluğu, diğer hüküm fıkralarında oybirliği ile karar verildi.</span></h1>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"gelirvergisi-6.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 20.08.2024</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:18:50.996260"
}