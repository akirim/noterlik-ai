{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\gorevi-kotuye-kullanma-mahkeme-karari-1.html",
    "title": "GÖREVİ KÖTÜYE KULLANMA - MAHKEME KARARI",
    "description": "T.C. YARGITAY CEZA GENEL KURULU E. 1986/231 K. 1986/400 T. 13.10.1986 NOTER BAŞKATİBİNİN HUZURUNDA OLMAYAN KİŞİYE VARMIŞ GİBİ MUAMELE YAPMASI ( Sanığın Görevi Kötüye Kullanma",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ GÖREVİ KÖTÜYE KULLANMA - MAHKEME KARARI Email Gönder GÖREVİ KÖTÜYE KULLANMA - MAHKEME KARARI << Fihrist-Ana sayfa >> GÖREVİ KÖTÜYE KULLANMA - MAHKEME KARARI T.C. YARGITAY CEZA GENEL KURULU E. 1986/231 K. 1986/400 T. 13.10.1986 •NOTER BAŞKATİBİNİN HUZURUNDA OLMAYAN KİŞİYE VARMIŞ GİBİ MUAMELE YAPMASI ( Sanığın Görevi Kötüye Kullanma Suçunu Oluşturması )•GÖREVİ KÖTÜYE KULLANMA ( Noter Başkatibinin Yurtdışında Bulunduğu Sabit Olan Şahıs Hakkında İmza Tasdiki Yaptırması )•YURTDIŞINDA OLAN ŞAHIS İÇİN İMZA TASDİKİ ( Noter Başkatibinin Görevi Kötüye Kullanma Suçunu Oluşturması )765/m.102,104,240 1512/m.72 ÖZET:Noter başkatibi olan sanığın, 1512 sayılı Noterlik Kanununun emredici nitelikteki 72. maddesi gereğini yerine getirmeden, yurt dışında bulunduğu kayıtlara sabit bir şahsa, noter dairesine gelmiş ve huzuren imza atmış gibi imza tasdik belgesi vermesi görevi kötüye kullanmak suçunu oluşturur. DAVA: Olay tarihinde Başkatip sıfatıyla (...) Noterliğine vekalet eden sanığın, (...) adındaki kadın adına yazılan ve ( Ağaç işçiliğinde kullanılan masifleme ) makinası ithalinde kullanılmak üzere düzenlenen başvurma beyannamesini hiçbir incelemeye tabi tutmadan, bu cümleden olarak beyannameyi getiren kişiden nüfus hüviyeti ve pasaport istenip incelenerek bunlara tasdiki istenilen belgede adı yazılı (.) arasında mutabakat sağlanmadan ( Bu beyanname altındaki imzanın sahibi ve hüviyeti ibraz ettiği birinci sahifede tüm kayıtları yazılı nüfus kaydı ve pasaportunun tetkikinden anlaşılan (.)’a ait olduğunu ve huzurumda imzalandığını tasdik ederim ) şerhini verdiği anlaşılmıştır. KARAR:1512 sayılı Noterlik Kanununun \"noterlik işlemlerinin şekli\" başlıklı 72. maddesi ile “Noter, iş yaptıracak kimselerin kimlik, adres ve yeteneğini ve gerçek isteklerini öğrenmekle yükümlüdür. Kimlik tesbitinde izlenecek yol: Noter belgelendirme isteminde bulunan ilgili ve işleme katılan kimselerin kimliğini tesbit edebilmek için nüfus hüviyet cüzdanı buna dayalı olarak resmi mercilerden verilmiş pasaport, ehliyet fotoğraflı kimlik kartı vesair kimlik belirten belgeleri aramak zorundadır” hükmü getirilmiş bulunmaktadır. Madde ile getirilen bu hükümler emredici niteliktedir. Olayın açıklanan şu haline ve sözü edilen maddenin açık hükmüne göre sanığın eyleminde, TCK.'nun 240. maddesinde yer alan görevi kötüye kullanma suçunun tüm ögeleri oluşmuştur. Açıklanan şu hale ve eylemin mümas bulunduğu TCK.'nun 240. maddesinde yazılı cezanın nevi ve miktarına ve zaman aşımının, kamu davası açılması, sorguya çekilmesi ile bir kaç kez kesildiğinin anlaşılmasına ve suçun işlendiği .. 24.8.1978 tarihinden bu yana TCK. 102/4., 104/2. maddelerinde yazılı yedi sene altı aylık zaman aşımı süresinin filhal gerçekleşmiş bulunmasına göre, Yerel C. Savcısının temyiz itirazlarının kabulüyle direnme hükmünün bu yönden bozulmasına ve kamu davasının ortadan kaldırılmasına karar verilmelidir. SONUÇ: Çoğunluk oyuna karşı olan üyeler: sanığın sabit bulunan eyleminin görevi savsaklamak olduğu gerekçesiyle çoğunluk oyuna katılmamışlardır. Güncelleme: 18.02.2025 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "GÖREVİ KÖTÜYE KULLANMA - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fgorevi-kotuye-kullanma-mahkeme-karari-1.html",
        "title": "",
        "target": "",
        "type": "internal"
      },
      {
        "text": "GÖREVİ KÖTÜYE KULLANMA - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?gorevi-kotuye-kullanma-mahkeme-karari-1.html",
        "title": "",
        "target": "_top",
        "type": "internal"
      },
      {
        "text": "Güncelleme: 18.02.2025",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "GÖREVİ KÖTÜYE KULLANMA - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>GÖREVİ KÖTÜYE KULLANMA - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY CEZA GENEL KURULU E. 1986/231 K. 1986/400 T. 13.10.1986 NOTER BAŞKATİBİNİN HUZURUNDA OLMAYAN KİŞİYE VARMIŞ GİBİ MUAMELE YAPMASI ( Sanığın Görevi Kötüye Kullanma\" />\n\n   <link rel=\"canonical\" content=\"noterlikrehberi.net/rehber/index.html?gorevi-kotuye-kullanma-mahkeme-karari-1.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"gorevi-kotuye-kullanma-mahkeme-karari-1.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"GÖREVİ KÖTÜYE KULLANMA - MAHKEME KARARI\",\n\n   mailsubject: \"Tavsiye: Noterlik Rehberi - GÖREVİ KÖTÜYE KULLANMA - MAHKEME KARARI\",\n\n   sharesubject: \"Noterlik Rehberi - GÖREVİ KÖTÜYE KULLANMA - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"GOREVI-KOTUYE-KULLANMA-MAHKEME-KARARI-1\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"gorevi-kotuye-kullanma-mahkeme-karari-1.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?gorevi-kotuye-kullanma-mahkeme-karari-1.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?gorevi-kotuye-kullanma-mahkeme-karari-1.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?gorevi-kotuye-kullanma-mahkeme-karari-1.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?gorevi-kotuye-kullanma-mahkeme-karari-1.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fgorevi-kotuye-kullanma-mahkeme-karari-1.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>GÖREVİ KÖTÜYE KULLANMA - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?gorevi-kotuye-kullanma-mahkeme-karari-1.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">GÖREVİ KÖTÜYE KULLANMA - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"line-height: 1.26;\"><span style=\"font-weight: bold;\">T.C.</span></p>\n\n<p style=\"line-height: 1.26;\"><span style=\"font-weight: bold;\">YARGITAY CEZA GENEL KURULU</span></p>\n\n<p style=\"line-height: 1.26;\"><span style=\"font-weight: bold;\">E. 1986/231</span></p>\n\n<p style=\"line-height: 1.26;\"><span style=\"font-weight: bold;\">K. 1986/400</span></p>\n\n<p style=\"line-height: 1.26; margin: 0 0 17px 0;\"><span style=\"font-weight: bold;\">T. 13.10.1986</span></p>\n\n<p style=\"text-indent: 0; line-height: 1.26; padding-left: 13px; margin-left: 0;\"><span class=\"f_Normal\" style=\"font-family: 'Times New Roman';display:inline-block;width:13px;margin-left:-13px\">&#8226;</span><span style=\"font-weight: bold;\">NOTER BAŞKATİBİNİN HUZURUNDA OLMAYAN KİŞİYE VARMIŞ GİBİ MUAMELE YAPMASI ( Sanığın Görevi Kötüye Kullanma Suçunu Oluşturması )</span></p><p style=\"text-indent: 0; line-height: 1.26; padding-left: 13px; margin-left: 0;\"><span class=\"f_Normal\" style=\"font-family: 'Times New Roman';display:inline-block;width:13px;margin-left:-13px\">&#8226;</span><span style=\"font-weight: bold;\">GÖREVİ KÖTÜYE KULLANMA ( Noter Başkatibinin Yurtdışında Bulunduğu Sabit Olan Şahıs Hakkında İmza Tasdiki Yaptırması )</span></p><p style=\"text-indent: 0; line-height: 1.26; padding-left: 13px; margin: 0 0 17px 0;\"><span class=\"f_Normal\" style=\"font-family: 'Times New Roman';display:inline-block;width:13px;margin-left:-13px\">&#8226;</span><span style=\"font-weight: bold;\">YURTDIŞINDA OLAN ŞAHIS İÇİN İMZA TASDİKİ ( Noter Başkatibinin Görevi Kötüye Kullanma Suçunu Oluşturması )</span></p><p style=\"line-height: 1.26;\"><span style=\"font-weight: bold;\">765/m.102</span><span style=\"font-weight: bold; text-decoration: underline;\">,</span><span style=\"font-weight: bold;\">104</span><span style=\"font-weight: bold; text-decoration: underline;\">,</span><span style=\"font-weight: bold;\">240</span></p>\n\n<p style=\"line-height: 1.26; margin: 0 0 17px 0;\"><span style=\"font-weight: bold;\">1512/m.72</span></p>\n\n<p style=\"line-height: 1.26; margin: 0 0 17px 0;\"><span style=\"font-weight: bold;\">ÖZET:</span>Noter başkatibi olan sanığın, 1512 sayılı Noterlik Kanununun emredici nitelikteki 72. maddesi gereğini yerine getirmeden, yurt dışında bulunduğu kayıtlara sabit bir şahsa, noter dairesine gelmiş ve huzuren imza atmış gibi imza tasdik belgesi vermesi görevi kötüye kullanmak suçunu oluşturur.</p>\n\n<p style=\"line-height: 1.26; margin: 0 0 17px 0;\"><span style=\"font-weight: bold;\">DAVA: </span>Olay tarihinde Başkatip sıfatıyla (...) Noterliğine vekalet eden sanığın, (...) adındaki kadın adına yazılan ve ( Ağaç işçiliğinde kullanılan masifleme ) makinası ithalinde kullanılmak üzere düzenlenen başvurma beyannamesini hiçbir incelemeye tabi tutmadan, bu cümleden olarak beyannameyi getiren kişiden nüfus hüviyeti ve pasaport istenip incelenerek bunlara tasdiki istenilen belgede adı yazılı (.) arasında mutabakat sağlanmadan ( Bu beyanname altındaki imzanın sahibi ve hüviyeti ibraz ettiği birinci sahifede tüm kayıtları yazılı nüfus kaydı ve pasaportunun tetkikinden anlaşılan (.)’a ait olduğunu ve huzurumda imzalandığını tasdik ederim ) şerhini verdiği anlaşılmıştır.</p>\n\n<p style=\"line-height: 1.26;\"><span style=\"font-weight: bold;\">KARAR:</span>1512 sayılı Noterlik Kanununun &quot;noterlik işlemlerinin şekli&quot; başlıklı 72. maddesi ile “Noter, iş yaptıracak kimselerin kimlik, adres ve yeteneğini ve gerçek isteklerini öğrenmekle yükümlüdür. Kimlik tesbitinde izlenecek yol:</p>\n\n<p style=\"line-height: 1.26;\">Noter belgelendirme isteminde bulunan ilgili ve işleme katılan kimselerin kimliğini tesbit edebilmek için nüfus hüviyet cüzdanı buna dayalı olarak resmi mercilerden verilmiş pasaport, ehliyet fotoğraflı kimlik kartı vesair kimlik belirten belgeleri aramak zorundadır” hükmü getirilmiş bulunmaktadır.</p>\n\n<p style=\"line-height: 1.26;\">Madde ile getirilen bu hükümler emredici niteliktedir.</p>\n\n<p style=\"line-height: 1.26;\">Olayın açıklanan şu haline ve sözü edilen maddenin açık hükmüne göre sanığın eyleminde, TCK.'nun 240. maddesinde yer alan görevi kötüye kullanma suçunun tüm ögeleri oluşmuştur.</p>\n\n<p style=\"line-height: 1.26; margin: 0 0 17px 0;\">Açıklanan şu hale ve eylemin mümas bulunduğu TCK.'nun 240. maddesinde yazılı cezanın nevi ve miktarına ve zaman aşımının, kamu davası açılması, sorguya çekilmesi ile bir kaç kez kesildiğinin anlaşılmasına ve suçun işlendiği .. 24.8.1978 tarihinden bu yana TCK. 102/4., 104/2. maddelerinde yazılı yedi sene altı aylık zaman aşımı süresinin filhal gerçekleşmiş bulunmasına göre, Yerel C. Savcısının temyiz itirazlarının kabulüyle direnme hükmünün bu yönden bozulmasına ve kamu davasının ortadan kaldırılmasına karar verilmelidir.</p>\n\n<p style=\"line-height: 1.26; margin: 0 0 17px 0;\"><span style=\"font-weight: bold;\">SONUÇ: </span>Çoğunluk oyuna karşı olan üyeler: sanığın sabit bulunan eyleminin görevi savsaklamak olduğu gerekçesiyle çoğunluk oyuna katılmamışlardır.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"gorevi-kotuye-kullanma-mahkeme-karari-1.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 18.02.2025</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:18:56.871334"
}