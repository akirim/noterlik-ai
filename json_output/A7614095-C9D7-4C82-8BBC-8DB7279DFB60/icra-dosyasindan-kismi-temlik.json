{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\icra-dosyasindan-kismi-temlik.html",
    "title": "İCRA DOSYASINDAN KISMİ TEMLİK",
    "description": "Yayın Tarihi: 02.12.2021 Yayınlayan: MEHMET MERT ÖKDEM Konu: İcra Dosyasından Kısmi Temlik İçerik:Mali Danışmanlık -267-50233 - 31.12.2020 Konu: Alacağın temliki hk.",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ İCRA DOSYASINDAN KISMİ TEMLİK Email Gönder İCRA DOSYASINDAN KISMİ TEMLİK << Fihrist-Ana sayfa >> İCRA DOSYASINDAN KISMİ TEMLİK TEMLİKNAME    MEVZUAT    MAHKEME KARARLARI    36 SAYILI GENELGE    AÇIKLAMALAR    TEBLİGAT Yayın Tarihi: 02.12.2021 Yayınlayan: MEHMET MERT ÖKDEM Konu: İcra Dosyasından Kısmi Temlik İçerik:Mali Danışmanlık -267-50233 - 31.12.2020 Konu: Alacağın temliki hk. Sayın …... Noteri İlgi: 04.11.2020 günlü ve 2020/179 sayılı yazınız. Yönetim Kurulumuzun 14.12.2020 günlü toplantısında görüşülen ilgide kayıtlı yazınızda, alacağın kısmen temlik edildiği durumlarda kurum veya özel bir işletme olan borçlunun kısmi temlik işlemini kabul etmediği, bu nedenle temlik alacaklısının mağduriyet yaşadığını belirterek bunun önlenmesi amacıyla borçlu olan kurumdan veya işletmeden alacağın miktarına ve varlığına ilişkin yazılı belge istenmesinin gerekip gerekmediği, Derdest dava dosyasında alacağın bir kısmının veya tamamının temlik edilmek istenmesi halinde mahkeme tensip tutanağının veya davanın geldiği aşamada güncel değere ilişkin bilgi yazısı talep edilip edilmeyeceği, işleme esas alınacak değerin dava konusu alacağın tamamı üzerinden mi yoksa kısmi miktarı üzerinden mi dikkate alınacağı, İcra müdürlüğü dosyasında kısmi temlik yapılacağının beyan edilmesi halinde işleme esas ücretin nasıl alınacağı, Banka tarafından verilen kredinin güvencesi olarak alınan rehin veya ipotek alacağının temliki halinde, kredi miktarı üzerinden mi, ipotek veya rehin miktarı üzerinden mi yoksa temlik edilen kısmi miktar üzerinden mi işlem yapılacağı, hususlarında görüş talep edildiği anlaşılmıştır. Bilindiği üzere, “6098 sayılı Türk Borçlar Kanununun 183 üncü maddesinde; kanun, sözleşme veya işin niteliği engel olmadıkça alacaklı, borçlunun rızasını aramaksızın alacağını üçüncü bir kişiye devredebilir. Borçlu, devir yasağı içermeyen yazılı bir borç tanımasına güvenerek alacağı devralmış olan üçüncü kişiye karşı, alacağın devredilemeyeceğinin kararlaştırılmış bulunduğu savunmasını ileri süremez. 184 üncü maddesinde; alacağın devrinin geçerliliği, yazılı şekilde yapılmış olmasına bağlıdır. 189 uncu maddesinde; alacağın devri ile devredenin kişiliğine özgü olanlar dışındaki öncelik hakları ve bağlı haklar da devralana geçer. Asıl alacakla birlikte işlemiş faizler de devredilmiş sayılır  hükümleri mevcuttur. Yargıtay Hukuk Genel Kurulunun 11.06.1952 gün ve 1951/145 Esas, 1952/128 Karar; 17.03.2010 tarih, 2010/11-118 Esas ve 2010/148 Karar sayılı ilamlarında açıkça izah edildiği ve doktrinde de kabul gördüğü üzere, alacağın temlikinin, alacaklı ile onu devir alan üçüncü şahıs arasında borçlunun rızasına ihtiyaç olmaksızın yapılabilen, yazılı şekle bağlı, tasarrufi bir işlem olduğu, yasa veya sözleşme ile veya işin niteliği icabı olarak menedilmiş olmadıkça, alacağın temlikinin borçlunun rızasına bağlı bulunmadığı gibi borçluya ihbar edilmesinin şart olmadığı belirtilmiştir. Birliğimize ait (36) sayılı birleştirilmiş genelgede; Türk hukuk sisteminde dava konusunun (müddeabih) devri veya temlikinin olanaklı bulunduğu, bunun 6100 sayılı Hukuk Muhakemeleri Kanununun 125 inci maddesinde kabul edilmiş bir kural olduğu, belli bir davada Hukuk Muhakemeleri Kanununun 125 inci maddesinin olaya uygulanabilmesinin o dava konusunun, devrine olanaklı bir hak olması koşuluna bağlandığı belirtilmiş, Dava konusunun devri veya temliki işleminde usul hukuku yönünden Hukuk Muhakemeleri Kanununun 125 inci maddesinin, maddi hukuk yönünden ise yapılacak işlemin ilgili olduğu yasa maddesinin uygulanacağı ifade olunmuştur. Yukarıda yer verilen düzenlemeler birlikte değerlendirildiğinde; Kişilerin, özel hukuk alanında diğer kişilerle olan ilişkilerini düzenleyebilecekleri; hukuk düzeni içinde kalmak şartıyla diledikleri konuda, istedikleri kişiler ile sözleşme yapabilecekleri, bu kapsamda taraflar arasındaki borcun üçüncü bir kişiye kısmen veya  mevcut bulunduğu, Alacağın devrinin tamamen ya da kısmen yasaklanıp yasaklanmadığının belirlenmesi açısından ilk sözleşmenin incelenmek üzere ilgililerden istenebileceği; ancak borçlunun kurum olduğu alacaklarda kısmi temliki engellemek açısından borçlu olan kurumdan işlemin yapılmasına engel bir durum olmadığını gösteren yazılı bir belge istenmesi zorunluluğunun bulunmadığı, Alacağın devrinin, işlem ilgilisinin beyanı doğrultusunda yapılması nedeniyle mahkemeden, alacağın varlığı veya miktarına ilişkin yazılı bir belge istenmesine gerek olmadığı düşünülmektedir. Diğer taraftan, 488 sayılı Damga Vergisi Kanununun 11 inci maddesinde “Cari hesap şeklinde açılan kredilerle her türlü ikrazata ait taahhütname ve mukavelenameler (İskonto ve iştira senetleri taahhütnamesi - Dispans - dahil) ve bunların temlik, yenileme, devir ve değiştirilmesine müteallik bütün kağıtlarda ve keza matlupların devir ve temlikine ilişkin mukavelename ve temliknamelerde ikraz veya temlik edilen para miktarının veya azami haddinin gösterilmesi mecburidir. Gösterilmediği takdirde bu kağıtların her birinden alınması gereken Damga Vergisi ile cezası olayın meydana çıktığı tarihte, ilgili bulunduğu cari hesapta kayıtlı kredi veya ikrazat miktarına göre hesaplanır ve alınır. Bu vergi ve cezanın ödenmesinde mukriz ve müstakrizlerle temlik eden ve adına temlik yapılan şahıslar ve müesseseler müteselsilen sorumludurlar” hükmüne yer verilmiştir. Buna göre, temliknamelerin temlik edilen para miktarı üzerinden nispi damga vergisine, bu konudaki tasdik işlemlerinin ise yine aynı değer üzerinden nispi harca tabi tutulması icabeder. Yukarıda yer alan açıklamalar neticesinde, 1- Resmi kurumdan olan alacağın, 2- Fatura alacağının, bir kısmının veya tamamının 3. kişilere temlik edilmesi mümkün bulunmakta olup, alacağın tamamının temlik edilmesi durumunda toplam değer üzerinden, alacağın bir kısmının temlik edilmesi durumunda, temlik edenin alacaklı olduğu toplam tutar üzerinden değil, münhasıran temlik edilen miktar üzerinden nispi damga vergisi ve harç tahsil edilmesi uygun olacaktır. Diğer taraftan, 1- Mahkeme dosyasında derdest olan bir davadan kaynaklanan alacağın, 2- İcra dosyasından olan alacağın, kısmen temliki, dosya alacaklısının takibi devam ettirip sonuçlandırması kaydıyla, dosyaya gelen paraların bir kısmının temliki ile mümkün bulunmaktadır. Ancak icra ve/veya dava takip dosyasındaki alacak hakkının dosya ile birlikte devir ve temlik edilmesi halinde, bu işlemde kısmi temlikten bahsedilemeyecektir. Bu sebeple de temlik işleminin değeri icra ve/veya dava dosyasında takip ve/veya talebe konu olan alacak miktarı olacaktır. Devir veya temlik edenin bu devir veya temlik karşılığı muhataptan aldığı para miktarının ise uygulamada bir önemi olmayacaktır. Yanı sıra, bankalar tarafından kredi alacağının ve bu alacağa bağlı teminatların 3. kişiye temlik edilmesi durumunda aşağıda yer alan açıklamalar çerçevesinde işlem yapılması gerekmektedir. a) Kredi sözleşmeleri, kredilerin teminatına ve kredilerin geri ödenmelerine dair kâğıtların yanı sıra kredinin, kredi kuruluşunca devri veya temlikine ilişkin kâğıtlar damga vergisine tabi tutulmayacaktır. b) Kredi sözleşmeleri ve kredi teminatı ile kredilerin geri ödenmelerine ilişkin işlemlerden harç alınmayacaktır. c) Kredi alacağının, kredi kuruluşunca bir başka kurum veya kişiye devri veya temliki ile ilgili işlemlere harç istisnası öngören bir hüküm mevcut olmadığından bu işlemlerden gerekli harcın tahsili icabeder. Nispi harcın matrahını ise, devir ve temlike konu olan varsa kredi teminatlarının toplamı ile kredi tutarından yüksek olanı teşkil edecektir. Bu hususlar, Birliğimizce yayımlanmış olan 2004/1, 5, 14, 30, 2007/39 ve 2016/28 sayılı Genelgelerimiz ile noterliklere duyurulmuştur. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim. Dursun CİN Başkan Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "İCRA DOSYASINDAN KISMİ TEMLİK",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ficra-dosyasindan-kismi-temlik.html",
        "title": "",
        "target": "",
        "type": "internal"
      },
      {
        "text": "İCRA DOSYASINDAN KISMİ TEMLİK",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?icra-dosyasindan-kismi-temlik.html",
        "title": "",
        "target": "_top",
        "type": "internal"
      },
      {
        "text": "TEMLİKNAME",
        "href": "temlikname-alacagin-devri-islemleri.html",
        "title": "TEMLIKNAME-ALACAGIN-DEVRI",
        "target": "",
        "type": "internal"
      },
      {
        "text": "MEVZUAT",
        "href": "mevzuat-alacagin-devri-temlikname.html",
        "title": "MEVZUAT-ALACAGIN-DEVRI-TEMLIKNAME",
        "target": "",
        "type": "internal"
      },
      {
        "text": "MAHKEME KARARLARI",
        "href": "alacagin-devri-temlikname-mahkeme-kar.html",
        "title": "ALACAGIN-DEVRI-TEMLIKNAME-MAHKEME-KARARLARI",
        "target": "",
        "type": "internal"
      },
      {
        "text": "36 SAYILI GENELGE",
        "href": "temlikname-alacagin-devri-hak-birlestirilmis-36-sayili-genelge.html",
        "title": "TEMLIKNAME-(ALACAGIN-DEVRI)-HAK-BIRLESTIRILMIS-36-SAYILI-GENELGE",
        "target": "",
        "type": "internal"
      },
      {
        "text": "AÇIKLAMALAR",
        "href": "temlikname-alacagin-devri-aciklamalar.html",
        "title": "AÇIKLAMALAR - TEMLİKNAME - ALACAĞIN DEVRİ İŞLEMLERİ",
        "target": "",
        "type": "internal"
      },
      {
        "text": "TEBLİGAT",
        "href": "temlik-isleminin-tebligi.html",
        "title": "TEMLİK İŞLEMİNİN TEBLİĞİ",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "İCRA DOSYASINDAN KISMİ TEMLİK"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>İCRA DOSYASINDAN KISMİ TEMLİK</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi: 02.12.2021 Yayınlayan: MEHMET MERT ÖKDEM Konu: İcra Dosyasından Kısmi Temlik İçerik:Mali Danışmanlık&nbsp;-267-50233 - 31.12.2020 Konu: Alacağın temliki hk.&nbsp;\" />\n\n   <link rel=\"canonical\" content=\"noterlikrehberi.net/rehber/index.html?icra-dosyasindan-kismi-temlik.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"icra-dosyasindan-kismi-temlik.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"İCRA DOSYASINDAN KISMİ TEMLİK\",\n\n   mailsubject: \"Tavsiye: Noterlik Rehberi - İCRA DOSYASINDAN KISMİ TEMLİK &nbsp; &nbsp;TEMLİKNAME&nbsp; &nbsp;MEVZUAT&nbsp; &nbsp;MAHKEME KARARLARI&nbsp; &nbsp;36 SAYILI GENELGE&nbsp; &nbsp;AÇIKLAMALAR&nbsp; &nbsp;TEBLİGAT\",\n\n   sharesubject: \"Noterlik Rehberi - İCRA DOSYASINDAN KISMİ TEMLİK &nbsp; &nbsp;TEMLİKNAME&nbsp; &nbsp;MEVZUAT&nbsp; &nbsp;MAHKEME KARARLARI&nbsp; &nbsp;36 SAYILI GENELGE&nbsp; &nbsp;AÇIKLAMALAR&nbsp; &nbsp;TEBLİGAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"ICRA-DOSYASINDAN-KISMI-TEMLIK\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"icra-dosyasindan-kismi-temlik.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?icra-dosyasindan-kismi-temlik.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?icra-dosyasindan-kismi-temlik.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?icra-dosyasindan-kismi-temlik.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?icra-dosyasindan-kismi-temlik.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ficra-dosyasindan-kismi-temlik.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>İCRA DOSYASINDAN KISMİ TEMLİK</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?icra-dosyasindan-kismi-temlik.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">İCRA DOSYASINDAN KISMİ TEMLİK</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"temlikname-alacagin-devri-islemleri.html\" class=\"topiclink\" title=\"TEMLIKNAME-ALACAGIN-DEVRI\">TEMLİKNAME</a>  &nbsp; <a href=\"mevzuat-alacagin-devri-temlikname.html\" class=\"topiclink\" title=\"MEVZUAT-ALACAGIN-DEVRI-TEMLIKNAME\">MEVZUAT</a>  &nbsp; <a href=\"alacagin-devri-temlikname-mahkeme-kar.html\" class=\"topiclink\" title=\"ALACAGIN-DEVRI-TEMLIKNAME-MAHKEME-KARARLARI\">MAHKEME KARARLARI</a>  &nbsp; <a href=\"temlikname-alacagin-devri-hak-birlestirilmis-36-sayili-genelge.html\" class=\"topiclink\" title=\"TEMLIKNAME-(ALACAGIN-DEVRI)-HAK-BIRLESTIRILMIS-36-SAYILI-GENELGE\">36 SAYILI GENELGE</a>  &nbsp; <a href=\"temlikname-alacagin-devri-aciklamalar.html\" class=\"topiclink\" title=\"AÇIKLAMALAR - TEMLİKNAME - ALACAĞIN DEVRİ İŞLEMLERİ\">AÇIKLAMALAR</a>  &nbsp; <a href=\"temlik-isleminin-tebligi.html\" class=\"topiclink\" title=\"TEMLİK İŞLEMİNİN TEBLİĞİ\">TEBLİGAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"background: #ffffff;\"><span style=\"font-weight: bold;\">Yayın Tarihi: </span>02.12.2021</p>\n\n<p style=\"background: #ffffff;\"><span style=\"font-weight: bold;\">Yayınlayan: </span>MEHMET MERT ÖKDEM</p>\n\n<p style=\"background: #ffffff;\"><span style=\"font-weight: bold;\">Konu: </span>İcra Dosyasından Kısmi Temlik</p>\n\n<p style=\"background: #ffffff;\"><span style=\"font-weight: bold;\">İçerik:</span>Mali Danışmanlık <span style=\"font-weight: bold;\">-267-50233 </span>- 31.12.2020</p>\n\n<p style=\"background: #ffffff; margin: 0 0 7px 0;\">Konu: Alacağın temliki hk.  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; </p>\n\n<p style=\"background: #ffffff; margin: 0 0 7px 0;\">  </p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;</p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Sayın …... Noteri</span> </p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">İlgi: </span>04.11.2020 günlü ve 2020/179 sayılı yazınız.</p>\n\n<p style=\"background: #ffffff; margin: 0 0 7px 0;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Yönetim Kurulumuzun 14.12.2020 günlü toplantısında görüşülen ilgide kayıtlı yazınızda, alacağın kısmen temlik edildiği durumlarda kurum veya özel bir işletme olan borçlunun kısmi temlik işlemini kabul etmediği, bu nedenle temlik alacaklısının mağduriyet yaşadığını belirterek bunun önlenmesi amacıyla borçlu olan kurumdan veya işletmeden alacağın miktarına ve varlığına ilişkin yazılı belge istenmesinin gerekip gerekmediği,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Derdest dava dosyasında alacağın bir kısmının veya tamamının temlik edilmek istenmesi halinde mahkeme tensip tutanağının veya davanın geldiği aşamada güncel değere ilişkin bilgi yazısı talep edilip edilmeyeceği, işleme esas alınacak değerin dava konusu alacağın tamamı üzerinden mi yoksa kısmi miktarı üzerinden mi dikkate alınacağı,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; İcra müdürlüğü dosyasında kısmi temlik yapılacağının beyan edilmesi halinde işleme esas ücretin nasıl alınacağı,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Banka tarafından verilen kredinin güvencesi olarak alınan rehin veya ipotek alacağının temliki halinde, kredi miktarı üzerinden mi, ipotek veya rehin miktarı üzerinden mi yoksa temlik edilen kısmi miktar üzerinden mi işlem yapılacağı,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; hususlarında görüş talep edildiği anlaşılmıştır.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Bilindiği üzere,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; “6098 sayılı Türk Borçlar Kanununun 183 üncü maddesinde; kanun, sözleşme veya işin niteliği engel olmadıkça alacaklı, borçlunun rızasını aramaksızın alacağını üçüncü bir kişiye devredebilir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Borçlu, devir yasağı içermeyen yazılı bir borç tanımasına güvenerek alacağı devralmış olan üçüncü kişiye karşı, alacağın devredilemeyeceğinin kararlaştırılmış bulunduğu savunmasını ileri süremez.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; 184 üncü maddesinde; alacağın devrinin geçerliliği, yazılı şekilde yapılmış olmasına bağlıdır.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; 189 uncu maddesinde; alacağın devri ile devredenin kişiliğine özgü olanlar dışındaki öncelik hakları ve bağlı haklar da devralana geçer. Asıl alacakla birlikte işlemiş faizler de devredilmiş sayılır  hükümleri mevcuttur.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Yargıtay Hukuk Genel Kurulunun 11.06.1952 gün ve 1951/145 Esas, 1952/128 Karar; 17.03.2010 tarih, 2010/11-118 Esas ve 2010/148 Karar sayılı ilamlarında açıkça izah edildiği ve doktrinde de kabul gördüğü üzere, alacağın temlikinin, alacaklı ile onu devir alan üçüncü şahıs arasında borçlunun rızasına ihtiyaç olmaksızın yapılabilen, yazılı şekle bağlı, tasarrufi bir işlem olduğu, yasa veya sözleşme ile veya işin niteliği icabı olarak menedilmiş olmadıkça, alacağın temlikinin borçlunun rızasına bağlı bulunmadığı gibi borçluya ihbar edilmesinin şart olmadığı belirtilmiştir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Birliğimize ait (36) sayılı birleştirilmiş genelgede;</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Türk hukuk sisteminde dava konusunun (müddeabih) devri veya temlikinin olanaklı bulunduğu, bunun 6100 sayılı Hukuk Muhakemeleri Kanununun 125 inci maddesinde kabul edilmiş bir kural olduğu, belli bir davada Hukuk Muhakemeleri Kanununun 125 inci maddesinin olaya uygulanabilmesinin o dava konusunun, devrine olanaklı bir hak olması koşuluna bağlandığı belirtilmiş,</p>\n\n<p style=\"background: #ffffff; margin: 0 0 7px 0;\">Dava konusunun devri veya temliki işleminde usul hukuku yönünden Hukuk Muhakemeleri Kanununun 125 inci maddesinin, maddi hukuk yönünden ise yapılacak işlemin ilgili olduğu yasa maddesinin uygulanacağı ifade olunmuştur.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Yukarıda yer verilen düzenlemeler birlikte değerlendirildiğinde;</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Kişilerin, özel hukuk alanında diğer kişilerle olan ilişkilerini düzenleyebilecekleri; hukuk düzeni içinde kalmak şartıyla diledikleri konuda, istedikleri kişiler ile sözleşme yapabilecekleri, bu kapsamda taraflar arasındaki borcun üçüncü bir kişiye kısmen veya  mevcut bulunduğu,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Alacağın devrinin tamamen ya da kısmen yasaklanıp yasaklanmadığının belirlenmesi açısından ilk sözleşmenin incelenmek üzere ilgililerden istenebileceği; ancak borçlunun kurum olduğu alacaklarda kısmi temliki engellemek açısından borçlu olan kurumdan işlemin yapılmasına engel bir durum olmadığını gösteren yazılı bir belge istenmesi zorunluluğunun bulunmadığı,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Alacağın devrinin, işlem ilgilisinin beyanı doğrultusunda yapılması nedeniyle mahkemeden, alacağın varlığı veya miktarına ilişkin yazılı bir belge istenmesine gerek olmadığı düşünülmektedir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Diğer taraftan, 488 sayılı Damga Vergisi Kanununun 11 inci <span style=\"font-weight: bold;\">maddesinde “Cari hesap şeklinde açılan kredilerle her türlü ikrazata ait taahhütname ve mukavelenameler (İskonto ve iştira senetleri taahhütnamesi - Dispans - dahil) ve bunların temlik, yenileme, devir ve değiştirilmesine müteallik bütün kağıtlarda ve keza matlupların devir ve temlikine ilişkin mukavelename ve temliknamelerde ikraz veya temlik edilen para miktarının veya azami haddinin gösterilmesi mecburidir. Gösterilmediği takdirde bu kağıtların her birinden alınması gereken Damga Vergisi ile cezası olayın meydana çıktığı tarihte, ilgili bulunduğu cari hesapta kayıtlı kredi veya ikrazat miktarına göre hesaplanır ve alınır.</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">  &nbsp; &nbsp; &nbsp; &nbsp; &nbsp; Bu vergi ve cezanın ödenmesinde mukriz ve müstakrizlerle temlik eden ve adına temlik yapılan şahıslar ve müesseseler müteselsilen sorumludurlar”</span> hükmüne yer verilmiştir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Buna göre, temliknamelerin temlik edilen para miktarı üzerinden nispi damga vergisine, bu konudaki tasdik işlemlerinin ise yine aynı değer üzerinden nispi harca tabi tutulması icabeder.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Yukarıda yer alan açıklamalar neticesinde,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; 1- Resmi kurumdan olan alacağın,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; 2- Fatura alacağının,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; bir kısmının veya tamamının 3. kişilere temlik edilmesi mümkün bulunmakta olup, alacağın tamamının temlik edilmesi durumunda toplam değer üzerinden, alacağın bir kısmının temlik edilmesi durumunda, temlik edenin alacaklı olduğu toplam tutar üzerinden değil, münhasıran temlik edilen miktar üzerinden nispi damga vergisi ve harç tahsil edilmesi uygun olacaktır.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Diğer taraftan,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; 1- Mahkeme dosyasında derdest olan bir davadan kaynaklanan alacağın,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; 2- İcra dosyasından olan alacağın,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; kısmen temliki, dosya alacaklısının takibi devam ettirip sonuçlandırması kaydıyla, dosyaya gelen paraların bir kısmının temliki ile mümkün bulunmaktadır.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Ancak icra ve/veya dava takip dosyasındaki alacak hakkının dosya ile birlikte devir ve temlik edilmesi halinde, bu işlemde kısmi temlikten bahsedilemeyecektir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Bu sebeple de temlik işleminin değeri icra ve/veya dava dosyasında takip ve/veya talebe konu olan alacak miktarı olacaktır. Devir veya temlik edenin bu devir veya temlik karşılığı muhataptan aldığı para miktarının ise uygulamada bir önemi olmayacaktır.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Yanı sıra, bankalar tarafından kredi alacağının ve bu alacağa bağlı teminatların 3. kişiye temlik edilmesi durumunda aşağıda yer alan açıklamalar çerçevesinde işlem yapılması gerekmektedir.</p>\n\n<p style=\"background: #ffffff; margin: 0 0 7px 0;\">a) Kredi sözleşmeleri, kredilerin teminatına ve kredilerin geri ödenmelerine dair kâğıtların yanı sıra kredinin, kredi kuruluşunca devri veya temlikine ilişkin kâğıtlar damga vergisine tabi tutulmayacaktır.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; b) Kredi sözleşmeleri ve kredi teminatı ile kredilerin geri ödenmelerine ilişkin işlemlerden harç alınmayacaktır.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; c) Kredi alacağının, kredi kuruluşunca bir başka kurum veya kişiye devri veya temliki ile ilgili işlemlere harç istisnası öngören bir hüküm mevcut olmadığından bu işlemlerden gerekli harcın tahsili icabeder.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Nispi harcın matrahını ise, devir ve temlike konu olan varsa kredi teminatlarının toplamı ile kredi tutarından yüksek olanı teşkil edecektir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Bu hususlar, Birliğimizce yayımlanmış olan 2004/1, 5, 14, 30, 2007/39 ve 2016/28 sayılı Genelgelerimiz ile noterliklere duyurulmuştur.  &nbsp;</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Dursun CİN</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"icra-dosyasindan-kismi-temlik.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:19:14.743500"
}