{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\ihtar-ihbar-mahkeme-kararlari-1.html",
    "title": "DAVET EDİLEN EVE GİDİLDİĞİNİ İSPAT - MAHKEME KARARI",
    "description": "T.C. YARGITAY HUKUK GENEL KURULU E. 1990/2-31 K. 1990/169 T. 14.3.1990   ÖZET : Davalı eş ihtara uyarak yasal süre içerisinde davet edilen eve gelmiş ve kapının ısrarla çalı",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ DAVET EDİLEN EVE GİDİLDİĞİNİ İSPAT - MAHKEME KARARI Email Gönder DAVET EDİLEN EVE GİDİLDİĞİNİ İSPAT - MAHKEME KARARI << Fihrist-Ana sayfa >> DAVET EDİLEN EVE GİDİLDİĞİNİ İSPAT - MAHKEME KARARI TERK EDEN EŞİN DAVETİ İŞL.    15 SAYILI GENELGE    MEVZUAT T.C. YARGITAY HUKUK GENEL KURULU E. 1990/2-31 K. 1990/169 T. 14.3.1990 ÖZET : Davalı eş ihtara uyarak yasal süre içerisinde davet edilen eve gelmiş ve kapının ısrarla çalınmasına rağmen açılmadığını noter aracılığı ile düzenlenen tutanakla tesbit ettirmiştir. Noter aracılığı ile yapılan bu tesbit Noterlik Kanununun 61. maddesi aykırı olmadığı bir yana, fiili durumu belirleyen bir belge niteliğindedir. İhtara uyarak eve gittiğini, ancak kapının açılmadığını belgeleyen eş, bu konudaki kanuni yükümlülüğünü yerine getirmiş sayılır. DAVA: Taraflar arasındaki \"terk nedeniyle boşanma\" davasından dolayı yapılan yargılama sonunda; İzmir Asliye 4. Hukuk Mahkemesi`nce davanın reddine dair verilen 25.10.1988 gün ve 316-834 sayılı kararın incelenmesi davacı vekili tarafından istenilmesi üzerine, Yargıtay 2. Hukuk Dairesi`nin 9.03.1989 gün ve 12542-2111 sayılı kararı; ( ... İstek, terk sebebiyle boşanmaya ilişkindir. Davalı eve gittiğini ve fakat kapı kilitli olduğu için içeriye giremeyip döndüğünü savunmuş, mahkemece savunmanın dayanağı olarak kabul edilen noter tesbit tutanağına dayanılarak dava reddedilmiştir. 1512 sayılı Noterlik Kanununun 61. maddesinde, Noterlere bazı konularda tesbit işlemi yapmak yetkisi tanınmıştır. Bu yetki, aynı kanunun 60. maddesiyle sınırlandırılmıştır. Buna göre yapılması kanunla başka bir makam, merci veya şahsa verilmemiş olan hukuki işlemler, noterlerin yetki alanı içine alınmıştır. HUMK.nun 368 ve sonraki maddelerine göre, görülmekte olan bir davada inceleme ve araştırılmasına henüz sıra gelmemiş bulunan veya ileride açılacak bir davada dayanılacak olan tanıkların ifadesinin alınması keşif yapılması ya da bilirkişi mütalaasının tesbit olunması veya diğer bir delilin toplanması, hakimden istenebilir. Açıklanan işlerin kazai nitelik taşıdığı ve mahkemelerin kazai görevi içinde bulunduğu açıktır. T.C. Anayasasının 9. maddesine göre \"yargı yetkisi, ancak bağımsız mahkemelerce kullanılabilir.\" Az önce açıklanan ve usulün 368. maddesinde yer alan işlemler Noterlik Kanununun 61. maddesi ile noterlere verilen görevlerden değildir. O halde noterlikçe düzenlenen tesbit tutanağı hukuki değer taşımaz. Buna rağmen anılan belgenin başlı başına bir ispat vasıtası olarak kabul edilmesi ve hükmün buna dayandırılması isabetsizdir. Öte yandan, davalı tarafın aynı kolaylıkla mahkemece durumu tesbit ettirmek imkanı varken, yetkisiz mercie başvurulması da isabetli olmamıştır. Bir an için noter görevli sayılsa bile, düzenlenen tutanak hükme esas alınamaz. Şöyle ki; mahalline giden noterin görevi bizzat araştırılıp müşahade etmek ve gördüklerini tutanağa geçerek tevsik etmektir. Oysa olayda noter fiilen hiç bir işlem yapmamış, sadece davalının kendisine söylediklerini tutanağa geçirmiştir. Oysa, gerçekten, evde kimse yoksa, kapıcıdan veya yakın dairelerden bilgi alınmalı, böylece davalının gerçekten oraya geldiğini onların da öğrenmelerini sağlamalı böylece durum pekiştirilmelidir. Öte yandan, kadın gerçekten zile dokundu mu ya da dokunur mu göründü? Bunların noter tarafından kontrol edilmesi, hatta bizzat kendisinin zile basması gerekirdi. Bunlar yapılmamış, yapılmış bile olsa, tutanağa geçirilerek tevsik olunmamıştır. Diğer yandan, zilin cereyanı bozuk, kesik olabilir. Bu itibarla kapıya sert bir şeyle vurulup evde kimse olup olmadığı bu yolla da kontrol edilebilirdi. Az önce belirtildiği üzere komşulardan tahkik gibi basit bir özen gösterilmemiştir. Yasak savar gibi zile basıp hemen gitmemelidir. Çünkü evdeki kişi tuvalette, banyoda meşgul olup çıkması uzayabilir. Tam giyinik olmayabilir. Kapıya çıkabilmesi için az da olsa zamana ihtiyacı bulunabilir. Bu ve benzer çeşitli mazeretli kapının açılması gecikebilir. İşte Noter, bu ihtimalı gözeterek makul bir süre beklemeli idi. Bütün bunlar tutanağa ayrıntısı ile geçirilmeli idi. Tutanakta bu hususlarda bir açıklık yoktur. O halde noter bir an için görevli sayılsa bile yapılan tesbit yeterli değildir. Davalı taraf tutanağı düzenleyen noteri görgü tanığı olarak dinletmediği için mahkemece o yolla da bir durum tesbiti yapılmamıştır. Şu durumda eve dönme olgusu ispat olunamamıştır... ) gerekçesiyle bozularak dosya yerine geri çevrilmekle, yeniden yapılan yargılama sonunda; mahkemece önceki kararda direnilmiştir. Hukuk Genel Kurulu`nca incelenerek direnme kararının süresinde temyiz edildiği anlaşıldıktan ve dosyadaki kağıtlar okunduktan sonra gereği görüşüldü: KARAR: Tarafların karşılıklı iddia ve savunmalarına, dosyadaki tutanak ve kanıtlara, mahkeme kararında açıklanan gerektirici nedenlere ve özellikle, dava terk sebebine dayalı boşanma isteğine ilişkindir. Yerel mahkeme ile Özel Daire arasındaki uyuşmazlık, davet edilen eve yasal süresinde giden ve kapının açılmadığını noter aracılığı ile tevsik eden davalı eşin, bu belirlemesinin ihtara icabet etmiş sayılması için yeterli olup olmadığı noktasında toplanmaktadır. Hemen belirtmek gerekir ki, müşterek hayatın devamına imkan verecek biçimde tefriş edilmiş, maddi, manevi bağımsızlığı taşıyan eve, müşterek yuvayı terk eden eşi davet eden koca, ihtar döneminde, eşi eve geldiğinde hiç bir sıkıntıya uğramadan içeriye girebilmesini sağlayacak tedbirleri almakla yükümlüdür. Bunun içinde, ihtar talebinde bulunurken, anahtarın kolaylıkla alınabileceği yerin, ihtar kararına yazılıp tebliğ edilmesini istemeli ve bu açıklığı taşıyan ihtar kararını eşine tebliğ ettirmelidir. Aksi halde, bir aylık yasal süre içinde ya kendisi evde bizzat beklemeli ya da eşi eve geldiği takdirde onu bahanesiz eve alacak bir kimseyi sırf bu amaçla hazır bulundurmalıdır. Uyuşmazlığın niteliği gereği bu koşulları gerçekleştirmeyen kişi, ihtara uyup gelen ve eve girme imkanı bulamadan geri giden eşini kınama hakkına sahip değildir. Ancak, ihtara uyarak davet edildiği eve gelen eşe düşen görevde; içeriye giremediğini, ya da alınmak istenmediğini belgelendirmektir. Bu belgelendirme hakime başvurularak HUMK.nun 368 ve sonraki maddeleri uyarınca delil tesbiti yolu ile yapılabileceği gibi zabıtaya veya muhtarlığa başvuruda bulunularak, onların tutacağı tutanakla tevsik biçiminde de olabilir. Gerekirse bu hususun noter aracılığı ile de tesbiti mümkündür. Bütün bunların mümkün olmaması halinde, eş beraberinde getirdiği tanıkları veya olayı gören kişileri dinletmek suretiyle iddiasını ispatlamalıdır ( Bkz. Esat Şener, açıklamalı İçtihatlı Türk Medeni Kanunu 1989 Baskı Sahife 263-264 ). Yine ihtar süresi içerisinde davacının evini, karısının her an gelmesini düşünerek ya açık bulundurması ya da anahtarı muhtar gibi emniyetli birine tevdii etmesi ve kadını haberdar etmesi lazımdır ( Bkz. Dr. Fevzi Feyzioğlu Aile Hukuku 2. bası sh. 322 ). İhtarda eşlere düşen yükümlülüklere ilişkin öğretideki bu görüşler yargısal kararlarda da ilke olarak devamlı biçimde yer almıştır. Somut olayda, davalı eş ihtara uyarak yasal süre içerisinde davet edilen eve gelmiş ve kapının ısrarla çalınmasına rağmen açılmadığını noter aracılığı ile düzenlenen tutanakla tesbit ettirmiştir. Noter aracılığı ile yapılan bu tesbit Noterlik Kanununun 61. maddesine aykırı olmadığı bir yana, fiili durumu belirleyen bir belge niteliğindedir. İhtara uyarak eve gittiğini, ancak kapının açılmadığını belgeleyen eş, bu konudaki kanuni yükümlülüğünü yerine getirmiş sayılır. Hal böyle olunca, yerel mahkemece mevcut kanıtların değerlendirilmesi suretiyle davanın reddedilmesinde bir isabetsizlik bulunmadığından direnme kararı onanmalıdır. SONUÇ: Davacı vekilinin temyiz tirazlarının reddi ile, direnme kararının yukarıda açıklanan nedenlerle ONANMASINA, yapılan ikinci görüşmede oyçokluğuyla karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "DAVET EDİLEN EVE GİDİLDİĞİNİ İSPAT - MAHKEME KARARI",
        "id": "",
        "class": [
          "p_Heading1"
        ]
      },
      {
        "level": 1,
        "text": "TERK EDEN EŞİN DAVETİ İŞL.    15 SAYILI GENELGE    MEVZUAT",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fihtar-ihbar-mahkeme-kararlari-1.html",
        "title": "",
        "target": "",
        "type": "internal"
      },
      {
        "text": "DAVET EDİLEN EVE GİDİLDİĞİNİ İSPAT - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?ihtar-ihbar-mahkeme-kararlari-1.html",
        "title": "",
        "target": "_top",
        "type": "internal"
      },
      {
        "text": "TERK EDEN EŞİN DAVETİ İŞL.",
        "href": "terk-eden-esin-daveti-islemleri-dizini.html",
        "title": "TERK EDEN EŞİN DAVETİ İŞLEMLERİ",
        "target": "",
        "type": "internal"
      },
      {
        "text": "15 SAYILI GENELGE",
        "href": "mirascilik-belgesi-verilmesi-terk-eden-esin-ortak-konuta-daveti-birlestirilmis-15-sayili-genelge.html#terkedenenortakkonutadavetedlmeslemler",
        "title": "MİRASÇILIK BELGESİ VE TERK EDEN EŞİN DAVET EDİLMESİ HAKKINDAKİ BİRLEŞTİRİLMİŞ 15 SAYILI GENELGE",
        "target": "",
        "type": "internal"
      },
      {
        "text": "MEVZUAT",
        "href": "terk-eden-esin-daveti-mevzuati.html",
        "title": "MEVZUAT - TERK EDEN EŞİN DAVETİ",
        "target": "",
        "type": "internal"
      },
      {
        "text": "Noterlik Kanununun 61. maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Noterlik Kanununun 61. maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Noterlik Kanununun 61. maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Noterlik Kanununun 61. maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "DAVET EDİLEN EVE GİDİLDİĞİNİ İSPAT - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>DAVET EDİLEN EVE GİDİLDİĞİNİ İSPAT - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY HUKUK GENEL KURULU E. 1990/2-31 K. 1990/169 T. 14.3.1990 &nbsp; ÖZET : Davalı eş ihtara uyarak yasal süre içerisinde davet edilen eve gelmiş ve kapının ısrarla çalı\" />\n\n   <link rel=\"canonical\" content=\"noterlikrehberi.net/rehber/index.html?ihtar-ihbar-mahkeme-kararlari-1.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"ihtar-ihbar-mahkeme-kararlari-1.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"DAVET EDİLEN EVE GİDİLDİĞİNİ İSPAT - MAHKEME KARARI\",\n\n   mailsubject: \"Tavsiye: Noterlik Rehberi - DAVET EDİLEN EVE GİDİLDİĞİNİ İSPAT - MAHKEME KARARI &nbsp; &nbsp;TERK EDEN EŞİN DAVETİ İŞL.&nbsp; &nbsp;15 SAYILI GENELGE&nbsp; &nbsp;MEVZUAT\",\n\n   sharesubject: \"Noterlik Rehberi - DAVET EDİLEN EVE GİDİLDİĞİNİ İSPAT - MAHKEME KARARI &nbsp; &nbsp;TERK EDEN EŞİN DAVETİ İŞL.&nbsp; &nbsp;15 SAYILI GENELGE&nbsp; &nbsp;MEVZUAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"IHTAR-IHBAR-MAHKEME-KARARLARI-1\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"ihtar-ihbar-mahkeme-kararlari-1.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?ihtar-ihbar-mahkeme-kararlari-1.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?ihtar-ihbar-mahkeme-kararlari-1.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?ihtar-ihbar-mahkeme-kararlari-1.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?ihtar-ihbar-mahkeme-kararlari-1.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fihtar-ihbar-mahkeme-kararlari-1.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>DAVET EDİLEN EVE GİDİLDİĞİNİ İSPAT - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?ihtar-ihbar-mahkeme-kararlari-1.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">DAVET EDİLEN EVE GİDİLDİĞİNİ İSPAT - MAHKEME KARARI</span></h1>\n\n<h1 class=\"p_Heading1\"><span class=\"f_Heading1\"> </span><span class=\"f_Heading1\" style=\"font-size: 13px;\"> &nbsp; <a href=\"terk-eden-esin-daveti-islemleri-dizini.html\" class=\"topiclink\" title=\"TERK EDEN EŞİN DAVETİ İŞLEMLERİ\">TERK EDEN EŞİN DAVETİ İŞL.</a>  &nbsp; <a href=\"mirascilik-belgesi-verilmesi-terk-eden-esin-ortak-konuta-daveti-birlestirilmis-15-sayili-genelge.html#terkedenenortakkonutadavetedlmeslemler\" class=\"topiclink\" title=\"MİRASÇILIK BELGESİ VE TERK EDEN EŞİN DAVET EDİLMESİ HAKKINDAKİ BİRLEŞTİRİLMİŞ 15 SAYILI GENELGE\">15 SAYILI GENELGE</a>  &nbsp; <a href=\"terk-eden-esin-daveti-mevzuati.html\" class=\"topiclink\" title=\"MEVZUAT - TERK EDEN EŞİN DAVETİ\">MEVZUAT</a></span></h1>\n\n<p class=\"p_Templatebuton_9\"><span class=\"f_Templatebuton_9\">&nbsp;</span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">T.C.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">YARGITAY</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">HUKUK GENEL KURULU</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">E. 1990/2-31</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">K. 1990/169</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">T. 14.3.1990</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">ÖZET : Davalı eş ihtara uyarak yasal süre içerisinde davet edilen eve gelmiş ve kapının ısrarla çalınmasına rağmen açılmadığını noter aracılığı ile düzenlenen tutanakla tesbit ettirmiştir. Noter aracılığı ile yapılan bu tesbit <a href=\"javascript:void(0);\" onclick=\"return hmshowPopup(event, popid_115299579, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanununun 61. maddesi</a> aykırı olmadığı bir yana, fiili durumu belirleyen bir belge niteliğindedir. İhtara uyarak eve gittiğini, ancak kapının açılmadığını belgeleyen eş, bu konudaki kanuni yükümlülüğünü yerine getirmiş sayılır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">DAVA: Taraflar arasındaki &quot;terk nedeniyle boşanma&quot; davasından dolayı yapılan yargılama sonunda; İzmir Asliye 4. Hukuk Mahkemesi`nce davanın reddine dair verilen 25.10.1988 gün ve 316-834 sayılı kararın incelenmesi davacı vekili tarafından istenilmesi üzerine, Yargıtay 2. Hukuk Dairesi`nin 9.03.1989 gün ve 12542-2111 sayılı kararı; ( ... İstek, terk sebebiyle boşanmaya ilişkindir. Davalı eve gittiğini ve fakat kapı kilitli olduğu için içeriye giremeyip döndüğünü savunmuş, mahkemece savunmanın dayanağı olarak kabul edilen noter tesbit tutanağına dayanılarak dava reddedilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1512 sayılı <a href=\"javascript:void(0);\" onclick=\"return hmshowPopup(event, popid_115299579, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanununun 61. maddesi</a>nde, Noterlere bazı konularda tesbit işlemi yapmak yetkisi tanınmıştır. Bu yetki, aynı kanunun 60. maddesiyle sınırlandırılmıştır. Buna göre yapılması kanunla başka bir makam, merci veya şahsa verilmemiş olan hukuki işlemler, noterlerin yetki alanı içine alınmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">HUMK.nun 368 ve sonraki maddelerine göre, görülmekte olan bir davada inceleme ve araştırılmasına henüz sıra gelmemiş bulunan veya ileride açılacak bir davada dayanılacak olan tanıkların ifadesinin alınması keşif yapılması ya da bilirkişi mütalaasının tesbit olunması veya diğer bir delilin toplanması, hakimden istenebilir. Açıklanan işlerin kazai nitelik taşıdığı ve mahkemelerin kazai görevi içinde bulunduğu açıktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">T.C. Anayasasının 9. maddesine göre &quot;yargı yetkisi, ancak bağımsız mahkemelerce kullanılabilir.&quot; Az önce açıklanan ve usulün 368. maddesinde yer alan işlemler <a href=\"javascript:void(0);\" onclick=\"return hmshowPopup(event, popid_115299579, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanununun 61. maddesi</a> ile noterlere verilen görevlerden değildir. O halde noterlikçe düzenlenen tesbit tutanağı hukuki değer taşımaz. Buna rağmen anılan belgenin başlı başına bir ispat vasıtası olarak kabul edilmesi ve hükmün buna dayandırılması isabetsizdir. Öte yandan, davalı tarafın aynı kolaylıkla mahkemece durumu tesbit ettirmek imkanı varken, yetkisiz mercie başvurulması da isabetli olmamıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bir an için noter görevli sayılsa bile, düzenlenen tutanak hükme esas alınamaz. Şöyle ki; mahalline giden noterin görevi bizzat araştırılıp müşahade etmek ve gördüklerini tutanağa geçerek tevsik etmektir. Oysa olayda noter fiilen hiç bir işlem yapmamış, sadece davalının kendisine söylediklerini tutanağa geçirmiştir. Oysa, gerçekten, evde kimse yoksa, kapıcıdan veya yakın dairelerden bilgi alınmalı, böylece davalının gerçekten oraya geldiğini onların da öğrenmelerini sağlamalı böylece durum pekiştirilmelidir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Öte yandan, kadın gerçekten zile dokundu mu ya da dokunur mu göründü? Bunların noter tarafından kontrol edilmesi, hatta bizzat kendisinin zile basması gerekirdi. Bunlar yapılmamış, yapılmış bile olsa, tutanağa geçirilerek tevsik olunmamıştır. Diğer yandan, zilin cereyanı bozuk, kesik olabilir. Bu itibarla kapıya sert bir şeyle vurulup evde kimse olup olmadığı bu yolla da kontrol edilebilirdi. Az önce belirtildiği üzere komşulardan tahkik gibi basit bir özen gösterilmemiştir. Yasak savar gibi zile basıp hemen gitmemelidir. Çünkü evdeki kişi tuvalette, banyoda meşgul olup çıkması uzayabilir. Tam giyinik olmayabilir. Kapıya çıkabilmesi için az da olsa zamana ihtiyacı bulunabilir. Bu ve benzer çeşitli mazeretli kapının açılması gecikebilir. İşte Noter, bu ihtimalı gözeterek makul bir süre beklemeli idi. Bütün bunlar tutanağa ayrıntısı ile geçirilmeli idi. Tutanakta bu hususlarda bir açıklık yoktur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">O halde noter bir an için görevli sayılsa bile yapılan tesbit yeterli değildir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Davalı taraf tutanağı düzenleyen noteri görgü tanığı olarak dinletmediği için mahkemece o yolla da bir durum tesbiti yapılmamıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Şu durumda eve dönme olgusu ispat olunamamıştır... ) gerekçesiyle bozularak dosya yerine geri çevrilmekle, yeniden yapılan yargılama sonunda; mahkemece önceki kararda direnilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Hukuk Genel Kurulu`nca incelenerek direnme kararının süresinde temyiz edildiği anlaşıldıktan ve dosyadaki kağıtlar okunduktan sonra gereği görüşüldü:</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">KARAR: Tarafların karşılıklı iddia ve savunmalarına, dosyadaki tutanak ve kanıtlara, mahkeme kararında açıklanan gerektirici nedenlere ve özellikle, dava terk sebebine dayalı boşanma isteğine ilişkindir. Yerel mahkeme ile Özel Daire arasındaki uyuşmazlık, davet edilen eve yasal süresinde giden ve kapının açılmadığını noter aracılığı ile tevsik eden davalı eşin, bu belirlemesinin ihtara icabet etmiş sayılması için yeterli olup olmadığı noktasında toplanmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Hemen belirtmek gerekir ki, müşterek hayatın devamına imkan verecek biçimde tefriş edilmiş, maddi, manevi bağımsızlığı taşıyan eve, müşterek yuvayı terk eden eşi davet eden koca, ihtar döneminde, eşi eve geldiğinde hiç bir sıkıntıya uğramadan içeriye girebilmesini sağlayacak tedbirleri almakla yükümlüdür. Bunun içinde, ihtar talebinde bulunurken, anahtarın kolaylıkla alınabileceği yerin, ihtar kararına yazılıp tebliğ edilmesini istemeli ve bu açıklığı taşıyan ihtar kararını eşine tebliğ ettirmelidir. Aksi halde, bir aylık yasal süre içinde ya kendisi evde bizzat beklemeli ya da eşi eve geldiği takdirde onu bahanesiz eve alacak bir kimseyi sırf bu amaçla hazır bulundurmalıdır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Uyuşmazlığın niteliği gereği bu koşulları gerçekleştirmeyen kişi, ihtara uyup gelen ve eve girme imkanı bulamadan geri giden eşini kınama hakkına sahip değildir. Ancak, ihtara uyarak davet edildiği eve gelen eşe düşen görevde; içeriye giremediğini, ya da alınmak istenmediğini belgelendirmektir. Bu belgelendirme hakime başvurularak HUMK.nun 368 ve sonraki maddeleri uyarınca delil tesbiti yolu ile yapılabileceği gibi zabıtaya veya muhtarlığa başvuruda bulunularak, onların tutacağı tutanakla tevsik biçiminde de olabilir. Gerekirse bu hususun noter aracılığı ile de tesbiti mümkündür. Bütün bunların mümkün olmaması halinde, eş beraberinde getirdiği tanıkları veya olayı gören kişileri dinletmek suretiyle iddiasını ispatlamalıdır ( Bkz. Esat Şener, açıklamalı İçtihatlı Türk Medeni Kanunu 1989 Baskı Sahife 263-264 ). Yine ihtar süresi içerisinde davacının evini, karısının her an gelmesini düşünerek ya açık bulundurması ya da anahtarı muhtar gibi emniyetli birine tevdii etmesi ve kadını haberdar etmesi lazımdır ( Bkz. Dr. Fevzi Feyzioğlu Aile Hukuku 2. bası sh. 322 ). İhtarda eşlere düşen yükümlülüklere ilişkin öğretideki bu görüşler yargısal kararlarda da ilke olarak devamlı biçimde yer almıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Somut olayda, davalı eş ihtara uyarak yasal süre içerisinde davet edilen eve gelmiş ve kapının ısrarla çalınmasına rağmen açılmadığını noter aracılığı ile düzenlenen tutanakla tesbit ettirmiştir. Noter aracılığı ile yapılan bu tesbit <a href=\"javascript:void(0);\" onclick=\"return hmshowPopup(event, popid_115299579, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanununun 61. maddesi</a>ne aykırı olmadığı bir yana, fiili durumu belirleyen bir belge niteliğindedir. İhtara uyarak eve gittiğini, ancak kapının açılmadığını belgeleyen eş, bu konudaki kanuni yükümlülüğünü yerine getirmiş sayılır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Hal böyle olunca, yerel mahkemece mevcut kanıtların değerlendirilmesi suretiyle davanın reddedilmesinde bir isabetsizlik bulunmadığından direnme kararı onanmalıdır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">SONUÇ: Davacı vekilinin temyiz tirazlarının reddi ile, direnme kararının yukarıda açıklanan nedenlerle ONANMASINA, yapılan ikinci görüşmede oyçokluğuyla karar verildi.</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"ihtar-ihbar-mahkeme-kararlari-1.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:19:19.832986"
}