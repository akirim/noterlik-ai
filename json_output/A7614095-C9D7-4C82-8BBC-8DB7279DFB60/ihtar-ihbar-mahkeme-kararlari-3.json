{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\ihtar-ihbar-mahkeme-kararlari-3.html",
    "title": "İHTARNAME - İHBARNAME - MAHKEME KARARI",
    "description": "T.C. YARGITAY 9.Hukuk Dairesi E. 1998/19727 K. 1999/2077 T. 15.2.1999   ÖZET: Davacı işçiye fasitler halinde bonolarla kıdem tazminatının tamamının ödendiği süreçte, son öde",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ İHTARNAME - İHBARNAME - MAHKEME KARARI Email Gönder İHTARNAME - İHBARNAME - MAHKEME KARARI << Fihrist-Ana sayfa >> İHTARNAME - İHBARNAME - MAHKEME KARARI İHTAR - İHBARLAR    21 SAYILI GENELGE    GEN VE G. YAZI    MEVZUAT T.C. YARGITAY 9.Hukuk Dairesi E. 1998/19727 K. 1999/2077 T. 15.2.1999 ÖZET: Davacı işçiye fasitler halinde bonolarla kıdem tazminatının tamamının ödendiği süreçte, son ödemeden önce Noterlikçe çekilen ihtarname ile faiz alacağını saklı tutmuştur. Borçlar Kanununun 113. maddesi kapsamında bu belgenin ihtirazı kayıt olarak nitelendirilip ödeme tarihlerine göre geçmiş günler faizi hesap edilip hüküm altına alınması gerekir. (818 s. BK. m. 113) Davacı, kıdem tazminatı faiz alacağının ödetilmesine karar verilmesini istemiştir. Yerel mahkeme, davayı reddetmiştir. Hüküm süresi içinde duruşmalı olarak davacı Avukatı tarafından temyiz edilmiş ise de; HUMK.nun 438. maddesi gereğince duruşma isteğinin miktardan reddine ve incelemenin evrak üzerinde yapılmasına karar verildikten sonra dosya incelendi gereği konuşulup düşünüldü: Dosyadaki bilgi ve belgelerden davacı işçiye taksitler halinde bonolarla kıdem tazminatının ödendiği sonucu çıkarılmaktadır. Her ne kadar mahkemece davacı işçi imzasını taşıyan ve kıdem tazminatının miktarı belirtilmek suretiyle alındığı ve borcunun kalmadığı belirtilen ibranameye dayanılan kıdem tazminatı geçmiş günler faizi reddedilmiş ise de, bono ile yapılan ödemeden önce davacı işçi 18.8.1997 tarihli noterlikçe çekilen ihtarname de faiz alacağını saklı tutmuştur. Borçlar kanununun 113. maddesi kapsamı bu belgenin ihtirazı kayıt olarak nitelendirilerek ödeme tarihlerine göre geçen günler faizi hesap edilip hüküm altına alınması gerekir. Yazılı şekilde hüküm kurulması hatalıdır. Sonuç: Temyiz olunan kararın yukarıda gösterilen sebepten (BOZULMASINA), peşin alınan temyiz harcının istek halinde ilgiliye iadesine 15.2.1999 gününde oybirliği ile karar verildi. T.C. YARGITAY Altıncı Hukuk Dairesi E: 2008/10912 K: 2008/13199 T: 25.11.2008 6.ÖNALIM HAKKI 7.HAK DÜŞÜRÜCÜ SÜRE ÖZET: onalım hakkı sahibine, alıcı veya satıcı tarafından noter aracılığıyla yasanın emredici hükmü gereği bildirim yapılmamışsa, hak sahibinin satışı öğrendiği ileri sürülerek hak düşürücü sürenin başladığının kabulü olanaklı değildir. (4721 s. MK m. 733) Mahalli mahkemesinden verilmiş bulunan tapu iptali-tescil-önalım davasına dair karar, davacı tarafından süresi içinde temyiz edilmiş olmakla, dosyadaki bütün kağıtlar okunup, gereği görüşülüp düşünüldü. Uyuşmazlık, önalım hakkı nedeniyle davalıya sablan payın iptali ile davacı adına tescili istemine ilişkindir. Mahkemece istemin süre yönünden reddine karar verilmesi üzerine, hüküm davacı vekili tarafından temyiz edilmiştir. Önalım hakkı, paylı mülkiyet hükümlerine tabi taşınmazlarda bir paydaşın taşınmaz üzerindeki payını kısmen veya tamamen üçüncü bir kişiye satması halinde, diğer paydaşlara bu satılan payı öncelikle satın alma yetkisi veren bir haktır. Bu hak, paylı mülkiyet ilişkisi kurulduğu anda doğar ve satışın yapılmasıyla kullanılabilir hale gelir. Önalım hakkı, alıcıya karşı ancak dava açmak suretiyle kullanılır. Türk Medeni Kanunu 733/3. maddesi hükmüyle yapılan satışın, alıcı veya satıcı tarafından diğer paydaşlara noter aracılığıyla bildirme yükümlülüğü getirilmiştir. Önalım hakkı, satışın hak sahibine bildirildiği tarihin üzerinden üç ay ve her halde satışın üzerinden iki yıl geçmekle düşer. Bu süre hak düşürücü süre olup, mahkemece kendiliğinden gözönünde bulundurulması gerekir. Olayımıza gelince; önalım hakkının ilişkin bulunduğu 358 ada 88 parsel nolu taşınmazın paydaşlarından Servet ve Ali'nin paylarını 16.12.2003 tarihinde 1.000 YTL'ye satmaları üzerine davacı, yapılan pay satışını yeni öğrendiğini ileri sürerek önalım hakkına dayalı davayı 08.12.2005 tarihinde açmıştır. Yukarıda açıklandığı gibi, Türk Medeni Kanunu'nun 733. maddesi hükmü gereğince paylı mülkiyette yapılan pay satışının alıcı veya satıcı tarafından diğer paydaşlara noter aracılığı ile bildirilmesi gerekir. Yapılan bu yasal düzenlemede önalım hakkının kullanılması için gerekli sürenin başlaması konusunda geçerli olan kural öğrenme olgusu değil, satışın noter aracılığıyla bildirimidir. Anılan madde metninde \"bildirilir\" şeklinde kullanılan ifade kesinlik taşıdığı gibi, sürenin \"bildirimden\" başlayacağı da devamı fıkrada açık ve kesin olarak ifade edilmiştir. Yasanın emredici nitelikteki bu hükmü karşısında süre mutlaka satışın önalım hakkı sahibine alıcı veya satıcı tarafından noter aracılığı ile bildirim yapılmamışsa hak sahibinin satışı öğrendiği ileri sürülerek hak düşürücü sürenin başlatılması olanaklı değildir. Önalım hakkı sahibinin satışı kesin olarak başka bir şekilde öğrenmiş olması sürenin işlemesine yol açmaz. Açıklanan hukuki olgular karşısında davacıya yasal anlamda bir bildirimde bulunulmadığından davanın süresinde açıldığının kabulü ile işin esası hakkında bir karar verilmesi gerekirken, olayda uygulama yeri bulunmayan MK'nın 2. maddesinde ifade edilen dürüstlük kuralından hareketle sürenin dolmasına bir hafta kala dava açılmasının satışın daha önce öğrenildiğini gösterdiği gerekçesiyle davanın reddine karar verilmesi usul ve yasaya aykırı olduğundan hükmün bozulması gerekmiştir. SONUÇ: Yukarıda açıklanan nedenlerle temyiz itirazlarının kabulü ile HUMK'nın 428. maddesi uyarınca hükmün (BOZULMASINA), istek halinde peşin alınan temyiz harcının temyiz edene iadesine, 25.11.2008 tarihinde oybirliğiyle karar verildi. T.C. YARGITAY Altıncı Hukuk Dairesi E: 2003/7115 K: 2003/7099 T: 13.10.2003 15.ONALIM DAVASI 16.HAK DÜŞÜRÜCÜ SÜRE ÖZET: Devir hakkım kısıtlamalarından olan onalım hakkı, paylı mülkiyet hükümlerine tabi taşınmazlarda paydaşlardan birinin payını 3. şahsa satması halinde diğer paydaşa payı öncelikle satın alma yetkisini veren bir haktır. Bu hak paylı mülkiyet ilişkisi vücut bulduğu anda doğar, satışla kullanılabilir hale gelir. Paylı mülkiyette yapılan satışın alıcı veya satıcı tarafından diğer paydaşlara noter aracılığı ile bildirilmesi gerekir. Kanunun bu hükmü emredici niteliktedir. (4721 s. MK. m. 733) (743 s. MK. m. 658) Mahalli mahkemesinden verilmiş bulunan onalım davasına dair karar davacı tarafından süresi içinde temyiz edilmiş olmakla dosyadaki bütün kağıtlar okunup gereği görüşülüp düşünüldü. Dava, onalım hakkı sebebiyle payın iptali ve tesciline ilişkindir. Mahkeme davanın reddine karar vermiş, hüküm davacı vekili tarafından temyiz olunmuştur. Davacı vekili, dava dilekçesinde müvekkilinin paydaş bulunduğu taşınmazda davalının 4.10.2002 tarihinde 1/2 pay satın aldığını, onalım hakkı nedeniyle davalı adına kayıtlı payın iptali ve müvekkili adına tapuya tescilini talep etmiştir. Davalı hak düşürücü sürenin geçirildiğini, davanın reddini savunmuştur. Devir hakkının kısıtlamalarından olan onalım hakkı, paylı mülkiyet hükümlerine tabi taşınmazlarda paydaşlardan birinin payını 3. şahsa satması halinde diğer paydaşın payı öncelikle satın alma yetkisini veren bir haktır. Bu hak paylı mülkiyet ilişkisi vücut bulduğu anda doğar, satışla kullanılabilir hale gelir. MK. 733. maddesi hükmüme göre paylı mülkiyette yapılan satışın alıcı veya satıcı tarafından diğer paydaşlara noter aracılığı ile bildirilmesi gerekir. Kanunun bu hükmü emredici niteliktedir. Olayımızda, davaya konu edilen pay 4.10.2002 tarihinde davalıya satılmış, dava ise 8.5.2003 tarihinde ikame edilmiştir. Satımdan sonra alıcı ve satıcı tarafından davacıya kanuni anlamında bir bildirimde bulunulmadığından davanın süresinde açıldığının kabulü gerekir. Mahkemece işin esasının incelenip sonucuna göre bir karar verilmesi gerekirken, yazılı gerekçe ile ret kararı verilmesi usul ve yasaya aykırı olduğundan hükmün bozulması gerekmiştir. Sonuç: Yukarıda açıklanan nedenlerle temyiz itirazlarının kabulü ile HUMK.nun 428. maddesi uyarınca hükmün (BOZULMASINA), istek halinde peşin alınan temyiz harcının temyiz edene iadesine, 13.10.2003 tarihinde oybirliğiyle karar verildi. YKD. Cilt: 29, Sayı: 12, Sh: 1836 Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "İHTARNAME - İHBARNAME - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fihtar-ihbar-mahkeme-kararlari-3.html",
        "title": "",
        "target": "",
        "type": "internal"
      },
      {
        "text": "İHTARNAME - İHBARNAME - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?ihtar-ihbar-mahkeme-kararlari-3.html",
        "title": "",
        "target": "_top",
        "type": "internal"
      },
      {
        "text": "İHTAR - İHBARLAR",
        "href": "ihtarnameler-ihbarnameler.html",
        "title": "İHTAR - İHBAR DİZİNİ",
        "target": "",
        "type": "internal"
      },
      {
        "text": "21 SAYILI GENELGE",
        "href": "azil-ihtar-ihbar-ve-istifa-diger-teblig-isl-hak-birlestirilmis-21-sa-genelge.html#ihtarnameveihbarnametebliiilemlerindedikkatedilmesigerekenhususlar",
        "title": "AZİL, İHTAR, İHBAR VE İSTİFA VE DİĞER TEBLİĞ İŞLEMLERİ HAK.BİRLEŞTİRİLMİŞ 21 SAYILI GENELGE",
        "target": "",
        "type": "internal"
      },
      {
        "text": "GEN VE G. YAZI",
        "href": "ihtarname-ihbarname-genelgeler-genelyazilar.html",
        "title": "",
        "target": "",
        "type": "internal"
      },
      {
        "text": "MEVZUAT",
        "href": "javascript:void(0);",
        "title": "MEVZUAT - İHTARNAME - İHBARNAME",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "İHTARNAME - İHBARNAME - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>İHTARNAME - İHBARNAME - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY 9.Hukuk Dairesi E. 1998/19727 K. 1999/2077 T. 15.2.1999 &nbsp; ÖZET: Davacı işçiye fasitler halinde bonolarla kıdem tazminatının tamamının ödendiği süreçte, son öde\" />\n\n   <link rel=\"canonical\" content=\"noterlikrehberi.net/rehber/index.html?ihtar-ihbar-mahkeme-kararlari-3.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"ihtar-ihbar-mahkeme-kararlari-3.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"İHTARNAME - İHBARNAME - MAHKEME KARARI\",\n\n   mailsubject: \"Tavsiye: Noterlik Rehberi - İHTARNAME - İHBARNAME - MAHKEME KARARI &nbsp; &nbsp;İHTAR - İHBARLAR&nbsp; &nbsp;21 SAYILI GENELGE&nbsp; &nbsp;GEN VE G. YAZI&nbsp; &nbsp;MEVZUAT\",\n\n   sharesubject: \"Noterlik Rehberi - İHTARNAME - İHBARNAME - MAHKEME KARARI &nbsp; &nbsp;İHTAR - İHBARLAR&nbsp; &nbsp;21 SAYILI GENELGE&nbsp; &nbsp;GEN VE G. YAZI&nbsp; &nbsp;MEVZUAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"IHTAR-IHBAR-MAHKEME-KARARLARI-3\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"ihtar-ihbar-mahkeme-kararlari-3.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?ihtar-ihbar-mahkeme-kararlari-3.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?ihtar-ihbar-mahkeme-kararlari-3.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?ihtar-ihbar-mahkeme-kararlari-3.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?ihtar-ihbar-mahkeme-kararlari-3.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fihtar-ihbar-mahkeme-kararlari-3.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>İHTARNAME - İHBARNAME - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?ihtar-ihbar-mahkeme-kararlari-3.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">İHTARNAME - İHBARNAME - MAHKEME KARARI</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"ihtarnameler-ihbarnameler.html\" class=\"topiclink\" title=\"İHTAR - İHBAR DİZİNİ\">İHTAR - İHBARLAR</a>  &nbsp; <a href=\"azil-ihtar-ihbar-ve-istifa-diger-teblig-isl-hak-birlestirilmis-21-sa-genelge.html#ihtarnameveihbarnametebliiilemlerindedikkatedilmesigerekenhususlar\" class=\"topiclink\" title=\"AZİL, İHTAR, İHBAR VE İSTİFA VE DİĞER TEBLİĞ İŞLEMLERİ HAK.BİRLEŞTİRİLMİŞ 21 SAYILI GENELGE\">21 SAYILI GENELGE</a>  &nbsp; <a href=\"ihtarname-ihbarname-genelgeler-genelyazilar.html\" class=\"topiclink\">GEN VE G. YAZI</a>  &nbsp; <a href=\"javascript:void(0);\" onclick=\"return hmshowPopup(event, popid_1286919382X, this);\" class=\"popuplink\" title=\"MEVZUAT - İHTARNAME - İHBARNAME\">MEVZUAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p>T.C.</p>\n\n<p>YARGITAY</p>\n\n<p>9.Hukuk Dairesi</p>\n\n<p>E. 1998/19727</p>\n\n<p>K. 1999/2077 T. 15.2.1999</p>\n\n<p>&nbsp;</p>\n\n<p>ÖZET: Davacı işçiye fasitler halinde bonolarla kıdem tazminatının tamamının</p>\n\n<p>ödendiği süreçte, son ödemeden önce Noterlikçe çekilen ihtarname ile faiz alacağını saklı tutmuştur. Borçlar Kanununun 113. maddesi kapsamında bu belgenin ihtirazı kayıt olarak nitelendirilip ödeme tarihlerine göre geçmiş günler faizi hesap edilip hüküm altına alınması gerekir.</p>\n\n<p>(818 s. BK. m. 113)</p>\n\n<p>Davacı, kıdem tazminatı faiz alacağının ödetilmesine karar verilmesini istemiştir.</p>\n\n<p>Yerel mahkeme, davayı reddetmiştir.</p>\n\n<p>Hüküm süresi içinde duruşmalı olarak davacı Avukatı tarafından temyiz edilmiş ise de; HUMK.nun 438. maddesi gereğince duruşma isteğinin miktardan reddine ve incelemenin evrak üzerinde yapılmasına karar verildikten sonra dosya incelendi gereği konuşulup düşünüldü:</p>\n\n<p>Dosyadaki bilgi ve belgelerden davacı işçiye taksitler halinde bonolarla kıdem tazminatının ödendiği sonucu çıkarılmaktadır. Her ne kadar mahkemece davacı işçi imzasını taşıyan ve kıdem tazminatının miktarı belirtilmek suretiyle alındığı ve borcunun kalmadığı belirtilen ibranameye dayanılan kıdem tazminatı geçmiş günler faizi reddedilmiş ise de, bono ile yapılan ödemeden önce davacı işçi 18.8.1997 tarihli noterlikçe çekilen ihtarname de faiz alacağını saklı tutmuştur. Borçlar kanununun 113. maddesi kapsamı bu belgenin ihtirazı kayıt olarak nitelendirilerek ödeme tarihlerine göre geçen günler faizi hesap edilip hüküm altına alınması gerekir. Yazılı şekilde hüküm kurulması hatalıdır.</p>\n\n<p>Sonuç: Temyiz olunan kararın yukarıda gösterilen sebepten (BOZULMASINA), peşin alınan temyiz harcının istek halinde ilgiliye iadesine 15.2.1999 gününde oybirliği ile karar verildi.</p>\n\n<hr style=\"height:0px; color:#000000; border-width:0; background-color:#000000;\" /><p>T.C.</p>\n\n<p>YARGITAY</p>\n\n<p>Altıncı Hukuk Dairesi</p>\n\n<p>E: 2008/10912</p>\n\n<p>K: 2008/13199</p>\n\n<p>T: 25.11.2008</p>\n\n<p style=\"text-indent: -24px; margin: 0 0 0 48px;\"><span style=\"font-family: 'Times New Roman',Times,Georgia,serif;\">6.</span>ÖNALIM HAKKI</p>\n\n<p style=\"text-indent: -24px; margin: 0 0 0 48px;\"><span style=\"font-family: 'Times New Roman',Times,Georgia,serif;\">7.</span>HAK DÜŞÜRÜCÜ SÜRE</p>\n\n<p>ÖZET: onalım hakkı sahibine, alıcı veya satıcı tarafından noter aracılığıyla yasanın emredici hükmü gereği bildirim yapılmamışsa, hak sahibinin satışı öğrendiği ileri sürülerek hak düşürücü sürenin başladığının kabulü olanaklı değildir.</p>\n\n<p>(4721 s. MK m. 733)</p>\n\n<p>Mahalli mahkemesinden verilmiş bulunan tapu iptali-tescil-önalım davasına dair karar, davacı tarafından süresi içinde temyiz edilmiş olmakla, dosyadaki bütün kağıtlar okunup, gereği görüşülüp düşünüldü.</p>\n\n<p>Uyuşmazlık, önalım hakkı nedeniyle davalıya sablan payın iptali ile davacı adına tescili istemine ilişkindir. Mahkemece istemin süre yönünden reddine karar verilmesi üzerine, hüküm davacı vekili tarafından temyiz edilmiştir.</p>\n\n<p>Önalım hakkı, paylı mülkiyet hükümlerine tabi taşınmazlarda bir paydaşın taşınmaz üzerindeki payını kısmen veya tamamen üçüncü bir kişiye satması halinde, diğer paydaşlara bu satılan payı öncelikle satın alma yetkisi veren bir haktır. Bu hak, paylı mülkiyet ilişkisi kurulduğu anda doğar ve satışın yapılmasıyla kullanılabilir hale gelir.</p>\n\n<p>Önalım hakkı, alıcıya karşı ancak dava açmak suretiyle kullanılır. <a href=\"turk-medeni-kanunu.html\" class=\"topiclink\">Türk Medeni Kanunu</a> 733/3. maddesi hükmüyle yapılan satışın, alıcı veya satıcı tarafından diğer paydaşlara noter aracılığıyla bildirme yükümlülüğü getirilmiştir.</p>\n\n<p>Önalım hakkı, satışın hak sahibine bildirildiği tarihin üzerinden üç ay ve her halde satışın üzerinden iki yıl geçmekle düşer. Bu süre hak düşürücü süre olup, mahkemece kendiliğinden gözönünde bulundurulması gerekir.</p>\n\n<p>Olayımıza gelince; önalım hakkının ilişkin bulunduğu 358 ada 88 parsel nolu taşınmazın paydaşlarından Servet ve Ali'nin paylarını 16.12.2003 tarihinde 1.000 YTL'ye satmaları üzerine davacı, yapılan pay satışını yeni öğrendiğini ileri sürerek önalım hakkına dayalı davayı 08.12.2005 tarihinde açmıştır. Yukarıda açıklandığı gibi, Türk Medeni Kanunu'nun 733. maddesi hükmü gereğince paylı mülkiyette yapılan pay satışının alıcı veya satıcı tarafından diğer paydaşlara noter aracılığı ile bildirilmesi gerekir. Yapılan bu yasal düzenlemede önalım hakkının kullanılması için gerekli sürenin başlaması konusunda geçerli olan kural öğrenme olgusu değil, satışın noter aracılığıyla bildirimidir. Anılan madde metninde &quot;bildirilir&quot; şeklinde kullanılan ifade kesinlik taşıdığı gibi, sürenin &quot;bildirimden&quot; başlayacağı da devamı fıkrada açık ve kesin olarak ifade edilmiştir. Yasanın emredici nitelikteki bu hükmü karşısında süre mutlaka satışın önalım hakkı sahibine alıcı veya satıcı tarafından noter aracılığı ile bildirim yapılmamışsa hak sahibinin satışı öğrendiği ileri sürülerek hak düşürücü sürenin başlatılması olanaklı değildir. Önalım hakkı sahibinin satışı kesin olarak başka bir şekilde öğrenmiş olması sürenin işlemesine yol açmaz. Açıklanan hukuki olgular karşısında davacıya yasal anlamda bir bildirimde bulunulmadığından davanın süresinde açıldığının kabulü ile işin esası hakkında bir karar verilmesi gerekirken, olayda uygulama yeri bulunmayan MK'nın 2. maddesinde ifade edilen dürüstlük kuralından hareketle sürenin dolmasına bir hafta kala dava açılmasının satışın daha önce öğrenildiğini gösterdiği gerekçesiyle davanın reddine karar verilmesi usul ve yasaya aykırı olduğundan hükmün bozulması gerekmiştir.</p>\n\n<p>SONUÇ: Yukarıda açıklanan nedenlerle temyiz itirazlarının kabulü ile HUMK'nın 428. maddesi uyarınca hükmün (BOZULMASINA), istek halinde peşin alınan temyiz harcının temyiz edene iadesine, 25.11.2008 tarihinde oybirliğiyle karar verildi.</p>\n\n<hr style=\"height:0px; color:#000000; border-width:0; background-color:#000000;\" /><p>T.C.</p>\n\n<p>YARGITAY</p>\n\n<p>Altıncı Hukuk Dairesi</p>\n\n<p>E: 2003/7115</p>\n\n<p>K: 2003/7099</p>\n\n<p>T: 13.10.2003</p>\n\n<p style=\"text-indent: -24px; margin: 0 0 0 48px;\"><span style=\"font-family: 'Times New Roman',Times,Georgia,serif;\">15.</span>ONALIM DAVASI</p>\n\n<p style=\"text-indent: -24px; margin: 0 0 0 48px;\"><span style=\"font-family: 'Times New Roman',Times,Georgia,serif;\">16.</span>HAK DÜŞÜRÜCÜ SÜRE</p>\n\n<p>ÖZET: Devir hakkım kısıtlamalarından olan onalım hakkı, paylı mülkiyet hükümlerine tabi taşınmazlarda paydaşlardan birinin payını 3. şahsa satması halinde diğer paydaşa payı öncelikle satın alma yetkisini veren bir haktır. Bu hak paylı mülkiyet ilişkisi vücut bulduğu anda doğar, satışla kullanılabilir hale gelir. Paylı mülkiyette yapılan satışın alıcı veya satıcı tarafından diğer paydaşlara noter aracılığı ile bildirilmesi gerekir. Kanunun bu hükmü emredici niteliktedir.</p>\n\n<p>(4721 s. MK. m. 733) (743 s. MK. m. 658)</p>\n\n<p>Mahalli mahkemesinden verilmiş bulunan onalım davasına dair karar davacı tarafından süresi içinde temyiz edilmiş olmakla dosyadaki bütün kağıtlar okunup gereği görüşülüp düşünüldü.</p>\n\n<p>Dava, onalım hakkı sebebiyle payın iptali ve tesciline ilişkindir. Mahkeme davanın reddine karar vermiş, hüküm davacı vekili tarafından temyiz olunmuştur.</p>\n\n<p>Davacı vekili, dava dilekçesinde müvekkilinin paydaş bulunduğu taşınmazda davalının</p>\n\n<p>4.10.2002 tarihinde 1/2 pay satın aldığını, onalım hakkı nedeniyle davalı adına kayıtlı payın iptali ve müvekkili adına tapuya tescilini talep etmiştir. Davalı hak düşürücü sürenin geçirildiğini, davanın reddini savunmuştur.</p>\n\n<p>Devir hakkının kısıtlamalarından olan onalım hakkı, paylı mülkiyet hükümlerine tabi taşınmazlarda paydaşlardan birinin payını 3. şahsa satması halinde diğer paydaşın payı öncelikle satın alma yetkisini veren bir haktır. Bu hak paylı mülkiyet ilişkisi vücut bulduğu anda doğar, satışla kullanılabilir hale gelir. MK. 733. maddesi hükmüme göre paylı mülkiyette yapılan satışın alıcı veya satıcı tarafından diğer paydaşlara noter aracılığı ile bildirilmesi gerekir. Kanunun bu hükmü emredici niteliktedir.</p>\n\n<p>Olayımızda, davaya konu edilen pay 4.10.2002 tarihinde davalıya satılmış, dava ise 8.5.2003 tarihinde ikame edilmiştir. Satımdan sonra alıcı ve satıcı tarafından davacıya kanuni anlamında bir bildirimde bulunulmadığından davanın süresinde açıldığının kabulü gerekir. Mahkemece işin esasının incelenip sonucuna göre bir karar verilmesi gerekirken, yazılı gerekçe ile ret kararı verilmesi usul ve yasaya aykırı olduğundan hükmün bozulması gerekmiştir.</p>\n\n<p>Sonuç: Yukarıda açıklanan nedenlerle temyiz itirazlarının kabulü ile HUMK.nun 428. maddesi uyarınca hükmün (BOZULMASINA), istek halinde peşin alınan temyiz harcının temyiz edene iadesine, 13.10.2003 tarihinde oybirliğiyle karar verildi.</p>\n\n<p>YKD. Cilt: 29, Sayı: 12, Sh: 1836</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"ihtar-ihbar-mahkeme-kararlari-3.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:19:20.062016"
}