{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\ihtarname-6306-sayili-kanun-kapsaminda.html",
    "title": "6306 SAYILI KANUN KAPSAMINDA DÜZENLENEN İHTARNAME HK.",
    "description": "Yayın Tarihi:27.12.2018 Yayınlayan:AYDIN KAHRAMAN Konu: İhtarname-6306 sayılı kanun kapsamında düzenlenen ihtarname hk. İçerik:Mali Danışmanlık-257-36362   DIŞİŞLERİ BAKANLIĞ",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ 6306 SAYILI KANUN KAPSAMINDA DÜZENLENEN İHTARNAME HK. Email Gönder 6306 SAYILI KANUN KAPSAMINDA DÜZENLENEN İHTARNAME HK. << Fihrist-Ana sayfa >> 6306 SAYILI KANUN KAPSAMINDA DÜZENLENEN İHTARNAME HK. İHTAR - İHBARLAR    21 SAYILI GENELGE    GEN VE G. YAZI    MEVZUAT Yayın Tarihi:27.12.2018 Yayınlayan:AYDIN KAHRAMAN Konu: İhtarname-6306 sayılı kanun kapsamında düzenlenen ihtarname hk. İçerik:Mali Danışmanlık-257-36362 DIŞİŞLERİ BAKANLIĞI KONSOLOSLUK İŞLERİ GENEL MÜDÜRLÜĞÜNE İlgi: 04.12.2018 günlü ve 80225068-400.18-2018/22693762 sayılı yazınız. İlgide kayıtlı yazınızda, ...... Başkonsolosluğundan alınan bir yazıda, Başkonsolosluğa başvuran ********** isimli vatandaşın, “6306 sayılı Afet Riski Altındaki Alanların Dönüştürülmesi Hakkındaki Kanun ve Yönetmelikleri” gereğince, bina maliklerince alınan ortak karara katılma çağrısına ilişkin ihtarname düzenlenmesini talep ettiği, İlgilinin talebine istinaden düzenlenen ihtarnameden, harç ve değerli kağıt bedellerinin tahsil edildiği, Ancak yine işlem ilgilisi tarafından ibraz edilen, Ataşehir Belediyesi Başkanlığı Kentsel Dönüşüm Müdürlüğünce düzenlenmiş olduğu anlaşılan yazıya istinaden, işlemin harç ve değerli kağıt bedeli tahsil edilmeksizin gerçekleştirilmesinin talep edildiği, belirtilerek bahse konu ihtarnameden harç ve değerli kağıt bedeli tahsil edilip edilmeyeceği hususunda Birliğimiz görüşü talep edilmektedir. Bilindiği üzere, 6306 sayılı Kanunun 7 nci maddesinin 9 uncu fıkrasında, “Bu Kanun uyarınca yapılacak olan işlem, sözleşme, devir ve tesciller ile uygulamalar, noter harcı, tapu harcı, belediyelerce alınan harçlar, damga vergisi, veraset ve intikal vergisi, döner sermaye ücreti ve diğer ücretlerden, kullandırılan krediler sebebiyle lehe alınacak paralar ise banka ve sigorta muameleleri vergisinden müstesnadır.” hükmü yer almaktadır. İncelenmesinden de görüleceği üzere, 6306 sayılı Kanunda damga vergisi ve harca dair istisna getirilmiştir. Değerli kağıt bedeli yönünden ise böyle bir düzenleme söz konusu değildir. Birliğimizce yayımlanan 31.01.2013 günlü ve Mali Danışmanlık-30-1304 (2013/1) sayılı ve bu Genelgeye ek 07.03.2013 günlü ve Mali Danışmanlık-76-4806 (2013/1 Ek) sayılı Genelge ile Afet Riski Altındaki Alanların Dönüştürülmesi Hakkındaki Kanunda yer alan damga vergisi ve harç istisnası uygulaması hakkında gerekli açıklamalar tüm noterliklere duyurulmuştur. Ek Genelgede, Çevre ve Şehircilik Bakanlığı yazısındaki açıklamalar çerçevesinde, 6306 sayılı Kanun kapsamındaki yapılarla ilgili olarak yapılacak olan ve 2013/1 sayılı Genelgemizde belirtilen işlemlere damga vergisi ve harç istisnası tatbiki için münhasıran Çevre ve Şehircilik İl Müdürlüğünden o yapının 6306 sayılı Kanun kapsamında olduğu ve düzenlenen riskli yapı raporunun kesinleştiğine dair yazının alınması ve işlem yapan notere ibrazı şartı öngörülmüştür. Yine Birliğimizce yayımlanan 18.06.2014 günlü ve Mali Danışmanlık-130-9663 (2014/3) sayılı Genelgede, riskli yapı raporlarının incelenmesi ve raporla ilgili olarak gereğinin yapılması konusunda İstanbul İline mahsus olmak üzere İstanbul Büyükşehir Belediyeleri yetkilendirilmiş olduğundan, İstanbul İlinde Büyükşehir Belediye sınırları içinde bulunan belediyelerce verilen riskli yapı raporunun kesinleştiğine dair yazıların ibrazı halinde de 6306 sayılı Kanun kapsamında muafiyet uygulanacağı bildirilmiştir. Buna göre; 6306 sayılı Kanun kapsamındaki gayrimenkul ile ilgili riskli yapı olduğu konusunda rapor verilmesi, verilen raporun kesinleşmiş olduğuna dair ilgili Belediyesinden yazı alınması ve alınan bu yazıya istinaden gerçekleştirilecek olan işlemlerin harç ve damga vergisinden istisna edilmesi gerekmektedir. Yazınız ekinde yer alan, Ataşehir Belediye Başkanlığı Kentsel Dönüşüm Müdürlüğünce düzenlenmiş olan yazıda, riskli yapı raporunun kesinleşmiş olduğuna dair ifadeye yer verilmiş olması sebebiyle, ilgililer tarafından düzenlenmek istenilen ihtarnamenin yazıda yer alan taşınmaza ilişkin olduğu ve bu ihtarnamenin riskli yapı raporunun kesinleştiği tarihten sonra düzenlendiğinin tespit edilmesi halinde, söz konusu işlemden harç tahsil edilmemesi gerekmektedir. Ancak 6306 sayılı Kanunda, değerli kağıt bedellerine ilişkin olarak bir istisnaya yer verilmemiş olduğundan, yapılan işlemler sırasında, 210 sayılı Değerli Kağıtlar Kanununda yer alan hükümler doğrultusunda değerli kağıt bedellerinin tahsil edilmesi gerektiği tabiidir. Bilgilerinize arz ederim. Dursun CİN Başkan 24/12/2018 Mali Danışmanlık Per.: N.ALTINDAL 24/12/2018 Mali Danışman Yard.: M.M.ÖKDEM 24/12/2018 Mali Danışman: A.KAHRAMAN 24/12/2018 Genel Sekreter Yard.:B.EMEL 24/12/2018 Genel Sekreter :Dr.İ.GÜL Güncelleme: 15.10.2023 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "6306 SAYILI KANUN KAPSAMINDA DÜZENLENEN İHTARNAME HK.",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fihtarname-6306-sayili-kanun-kapsaminda.html",
        "title": "",
        "target": "",
        "type": "internal"
      },
      {
        "text": "6306 SAYILI KANUN KAPSAMINDA DÜZENLENEN İHTARNAME HK.",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?ihtarname-6306-sayili-kanun-kapsaminda.html",
        "title": "",
        "target": "_top",
        "type": "internal"
      },
      {
        "text": "İHTAR - İHBARLAR",
        "href": "ihtarnameler-ihbarnameler.html",
        "title": "İHTAR - İHBAR DİZİNİ",
        "target": "",
        "type": "internal"
      },
      {
        "text": "21 SAYILI GENELGE",
        "href": "azil-ihtar-ihbar-ve-istifa-diger-teblig-isl-hak-birlestirilmis-21-sa-genelge.html#ihtarnameveihbarnametebliiilemlerindedikkatedilmesigerekenhususlar",
        "title": "AZİL, İHTAR, İHBAR VE İSTİFA VE DİĞER TEBLİĞ İŞLEMLERİ HAK.BİRLEŞTİRİLMİŞ 21 SAYILI GENELGE",
        "target": "",
        "type": "internal"
      },
      {
        "text": "GEN VE G. YAZI",
        "href": "ihtarname-ihbarname-genelgeler-genelyazilar.html",
        "title": "",
        "target": "",
        "type": "internal"
      },
      {
        "text": "MEVZUAT",
        "href": "javascript:void(0);",
        "title": "MEVZUAT - İHTARNAME - İHBARNAME",
        "target": "",
        "type": "internal"
      },
      {
        "text": "Güncelleme: 15.10.2023",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "6306 SAYILI KANUN KAPSAMINDA DÜZENLENEN İHTARNAME HK."
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>6306 SAYILI KANUN KAPSAMINDA DÜZENLENEN İHTARNAME HK.</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:27.12.2018 Yayınlayan:AYDIN KAHRAMAN Konu: İhtarname-6306 sayılı kanun kapsamında düzenlenen ihtarname hk. İçerik:Mali Danışmanlık-257-36362 &nbsp; DIŞİŞLERİ BAKANLIĞ\" />\n\n   <link rel=\"canonical\" content=\"noterlikrehberi.net/rehber/index.html?ihtarname-6306-sayili-kanun-kapsaminda.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"ihtarname-6306-sayili-kanun-kapsaminda.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"6306 SAYILI KANUN KAPSAMINDA DÜZENLENEN İHTARNAME HK.\",\n\n   mailsubject: \"Tavsiye: Noterlik Rehberi - 6306 SAYILI KANUN KAPSAMINDA DÜZENLENEN İHTARNAME HK. &nbsp; &nbsp;İHTAR - İHBARLAR&nbsp; &nbsp;21 SAYILI GENELGE&nbsp; &nbsp;GEN VE G. YAZI&nbsp; &nbsp;MEVZUAT\",\n\n   sharesubject: \"Noterlik Rehberi - 6306 SAYILI KANUN KAPSAMINDA DÜZENLENEN İHTARNAME HK. &nbsp; &nbsp;İHTAR - İHBARLAR&nbsp; &nbsp;21 SAYILI GENELGE&nbsp; &nbsp;GEN VE G. YAZI&nbsp; &nbsp;MEVZUAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"IHTARNAME-6306-SAYILI-KANUN-KAPSAMINDA\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"ihtarname-6306-sayili-kanun-kapsaminda.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?ihtarname-6306-sayili-kanun-kapsaminda.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?ihtarname-6306-sayili-kanun-kapsaminda.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?ihtarname-6306-sayili-kanun-kapsaminda.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?ihtarname-6306-sayili-kanun-kapsaminda.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fihtarname-6306-sayili-kanun-kapsaminda.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>6306 SAYILI KANUN KAPSAMINDA DÜZENLENEN İHTARNAME HK.</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?ihtarname-6306-sayili-kanun-kapsaminda.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">6306 SAYILI KANUN KAPSAMINDA DÜZENLENEN İHTARNAME HK.</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"ihtarnameler-ihbarnameler.html\" class=\"topiclink\" title=\"İHTAR - İHBAR DİZİNİ\">İHTAR - İHBARLAR</a>  &nbsp; <a href=\"azil-ihtar-ihbar-ve-istifa-diger-teblig-isl-hak-birlestirilmis-21-sa-genelge.html#ihtarnameveihbarnametebliiilemlerindedikkatedilmesigerekenhususlar\" class=\"topiclink\" title=\"AZİL, İHTAR, İHBAR VE İSTİFA VE DİĞER TEBLİĞ İŞLEMLERİ HAK.BİRLEŞTİRİLMİŞ 21 SAYILI GENELGE\">21 SAYILI GENELGE</a>  &nbsp; <a href=\"ihtarname-ihbarname-genelgeler-genelyazilar.html\" class=\"topiclink\">GEN VE G. YAZI</a>  &nbsp; <a href=\"javascript:void(0);\" onclick=\"return hmshowPopup(event, popid_1286919382X, this);\" class=\"popuplink\" title=\"MEVZUAT - İHTARNAME - İHBARNAME\">MEVZUAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi:27.12.2018</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan:AYDIN KAHRAMAN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu: İhtarname-6306 sayılı kanun kapsamında düzenlenen ihtarname hk.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İçerik:Mali Danışmanlık-257-36362</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">DIŞİŞLERİ BAKANLIĞI </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">KONSOLOSLUK İŞLERİ GENEL MÜDÜRLÜĞÜNE</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi: 04.12.2018 günlü ve 80225068-400.18-2018/22693762 sayılı yazınız.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">İlgide kayıtlı yazınızda, ...... Başkonsolosluğundan alınan bir yazıda, Başkonsolosluğa başvuran ********** isimli vatandaşın, “6306 sayılı Afet Riski Altındaki Alanların Dönüştürülmesi Hakkındaki Kanun ve Yönetmelikleri” gereğince, bina maliklerince alınan ortak karara katılma çağrısına ilişkin ihtarname düzenlenmesini talep ettiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">İlgilinin talebine istinaden düzenlenen ihtarnameden, harç ve değerli kağıt bedellerinin tahsil edildiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Ancak yine işlem ilgilisi tarafından ibraz edilen, Ataşehir Belediyesi Başkanlığı Kentsel Dönüşüm Müdürlüğünce düzenlenmiş olduğu anlaşılan yazıya istinaden, işlemin harç ve değerli kağıt bedeli tahsil edilmeksizin gerçekleştirilmesinin talep edildiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">belirtilerek bahse konu ihtarnameden harç ve değerli kağıt bedeli tahsil edilip edilmeyeceği hususunda Birliğimiz görüşü talep edilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Bilindiği üzere, 6306 sayılı Kanunun 7 nci maddesinin 9 uncu fıkrasında, “Bu Kanun uyarınca yapılacak olan işlem, sözleşme, devir ve tesciller ile uygulamalar, noter harcı, tapu harcı, belediyelerce alınan harçlar, damga vergisi, veraset ve intikal vergisi, döner sermaye ücreti ve diğer ücretlerden, kullandırılan krediler sebebiyle lehe alınacak paralar ise banka ve sigorta muameleleri vergisinden müstesnadır.” hükmü yer almaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">İncelenmesinden de görüleceği üzere, 6306 sayılı Kanunda damga vergisi ve harca dair istisna getirilmiştir. Değerli kağıt bedeli yönünden ise böyle bir düzenleme söz konusu değildir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Birliğimizce yayımlanan 31.01.2013 günlü ve Mali Danışmanlık-30-1304 (2013/1) sayılı ve bu Genelgeye ek 07.03.2013 günlü ve Mali Danışmanlık-76-4806 (2013/1 Ek) sayılı Genelge ile Afet Riski Altındaki Alanların Dönüştürülmesi Hakkındaki Kanunda yer alan damga vergisi ve harç istisnası uygulaması hakkında gerekli açıklamalar tüm noterliklere duyurulmuştur. Ek Genelgede, Çevre ve Şehircilik Bakanlığı yazısındaki açıklamalar çerçevesinde, 6306 sayılı Kanun kapsamındaki yapılarla ilgili olarak yapılacak olan ve 2013/1 sayılı Genelgemizde belirtilen işlemlere damga vergisi ve harç istisnası tatbiki için münhasıran Çevre ve Şehircilik İl Müdürlüğünden o yapının 6306 sayılı Kanun kapsamında olduğu ve düzenlenen riskli yapı raporunun kesinleştiğine dair yazının alınması ve işlem yapan notere ibrazı şartı öngörülmüştür.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Yine Birliğimizce yayımlanan 18.06.2014 günlü ve Mali Danışmanlık-130-9663 (2014/3) sayılı Genelgede, riskli yapı raporlarının incelenmesi ve raporla ilgili olarak gereğinin yapılması konusunda İstanbul İline mahsus olmak üzere İstanbul Büyükşehir Belediyeleri yetkilendirilmiş olduğundan, İstanbul İlinde Büyükşehir Belediye sınırları içinde bulunan belediyelerce verilen riskli yapı raporunun kesinleştiğine dair yazıların ibrazı halinde de 6306 sayılı Kanun kapsamında muafiyet uygulanacağı bildirilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Buna göre; 6306 sayılı Kanun kapsamındaki gayrimenkul ile ilgili riskli yapı olduğu konusunda rapor verilmesi, verilen raporun kesinleşmiş olduğuna dair ilgili Belediyesinden yazı alınması ve alınan bu yazıya istinaden gerçekleştirilecek olan işlemlerin harç ve damga vergisinden istisna edilmesi gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Yazınız ekinde yer alan, Ataşehir Belediye Başkanlığı Kentsel Dönüşüm Müdürlüğünce düzenlenmiş olan yazıda, riskli yapı raporunun kesinleşmiş olduğuna dair ifadeye yer verilmiş olması sebebiyle, ilgililer tarafından düzenlenmek istenilen ihtarnamenin yazıda yer alan taşınmaza ilişkin olduğu ve bu ihtarnamenin riskli yapı raporunun kesinleştiği tarihten sonra düzenlendiğinin tespit edilmesi halinde, söz konusu işlemden harç tahsil edilmemesi gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Ancak 6306 sayılı Kanunda, değerli kağıt bedellerine ilişkin olarak bir istisnaya yer verilmemiş olduğundan, yapılan işlemler sırasında, 210 sayılı Değerli Kağıtlar Kanununda yer alan hükümler doğrultusunda değerli kağıt bedellerinin tahsil edilmesi gerektiği tabiidir. Bilgilerinize arz ederim.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Dursun CİN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Başkan</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">24/12/2018 Mali Danışmanlık Per.: N.ALTINDAL</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">24/12/2018 Mali Danışman Yard.: M.M.ÖKDEM</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">24/12/2018 Mali Danışman: A.KAHRAMAN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">24/12/2018 Genel Sekreter Yard.:B.EMEL</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">24/12/2018 Genel Sekreter :Dr.İ.GÜL</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"ihtarname-6306-sayili-kanun-kapsaminda.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 15.10.2023</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:19:20.951374"
}