{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\insaat-soz-tnb-mali-danismanlik-gorusleri-2.html",
    "title": "İNŞAATIN YENİ SÖZLEŞME İLE KAT KARŞILIĞI YAPTIRILMASINDA MATRAH",
    "description": "Kat karşılığı veya hasılat paylaşımı inşaat, alt müteahhitlik ile danışmanlık veya yapı denetim sözleşmelerinde damga vergisi nispetinin sıfır \"0\" olarak tespiti hakkındaki...",
    "keywords": [
      "İNŞAATIN YENİ SÖZLEŞME İLE KAT KARŞILIĞI YAPTIRILMASINDA MATRAH"
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ İNŞAATIN YENİ SÖZLEŞME İLE KAT KARŞILIĞI YAPTIRILMASINDA MATRAH Email Gönder İNŞAATIN YENİ SÖZLEŞME İLE KAT KARŞILIĞI YAPTIRILMASINDA MATRAH << Fihrist-Ana sayfa >> İNŞAATIN YENİ SÖZLEŞME İLE KAT KARŞILIĞI YAPTIRILMASINDA MATRAH TAŞ. SATIŞ V.ARSA PAYI KARŞ İNŞ SÖZ    MEVZUAT    34 SAYILI GENELGE    GEN VE GENEL YAZILAR    MAKALE Kat karşılığı veya hasılat paylaşımı inşaat, alt müteahhitlik ile danışmanlık veya yapı denetim sözleşmelerinde damga vergisi nispetinin sıfır \"0\" olarak tespiti hakkındaki 2017/5 sayılı genelge ile birlikte değerlendirilmelidir. Mali Danışmanlık-82-7470 22.04.2016 İLGİ: 30.03.2016 tarih ve 2016/239 sayılı yazınız. Yönetim Kurulunun 12.04.20106 günlü toplantısında görüşülen ilgi yazınız ekinde bir örneği bulunan “Düzenleme Suretiyle İnşaat Yapım Sözleşmesi”ndeki arsa üzerinde beyanlarına göre kat irtifakı kurulduğunun söylendiği, buna göre; “1- Sözleşmede eski bir sözleşmeden bahsedildiği için ilk sözleşmenin feshinin gerekip gerekmediği, ilk sözleşmeye atıf yapılması nedeniyle bu sözleşmede hangi şartların aranacağı, 2- İlk kat karşılığı sözleşme ile eski müteahhidin hisselerini daire olarak üçüncü şahıslara tapudan devretmesi nedeniyle sözleşmede 3. şahısların hangi ad altında taraf olacakları, bunların muvafakatlarının gerekip gerekmediği, 3- Sözleşmede değer hesaplanması yönünden nasıl bir yol izleneceği, (Arsa üzerine kat irtifakı kurulmuş ise bedelin ne şekilde hesaplanacağı, arsa olarak bulunması halinde bedelinin ne şekilde hesaplanacağı,) 4- Noterlik yönünden işlemin uygun olup olmadığı hakkında bilgi verilmesini,” talep ettikleri anlaşılmaktadır. Konuya ilişkin hukuki yönden yapılan incelemede; Yazı ekinde incelenen “İnşaat Yapım Sözleşmesinde” daha önceden 12 hissedara ait gayrimenkul üzerine, arsa payı karşılığı inşaat sözleşmesi yapıldığı, Bu mukavele müteahhit Zeki Karamercan’ın, toplam 9 adet konut ve 4 adet daire yapıp, bunlardan 3,5 daireyi arsa arsa sahiplerine vermeyi, arsa sahiplerinin de, toplam 611 metre kare yüz ölçüme sahip arsanın, 72,00x3=216 metre kare arsa payını uhdelerinde tutup, 395 metre kareyi tapuda müteahhide devretmeyi taahhüt ettikleri ve tapuda arsa payının devrini gerçekleştirdikleri, müteahhidin de kendisine kalan yerlerden 5 adet bölümü tapuda beş ayrı kişiye devrettiği, Bilahare müteahhit Zeki’nin yükümlülüklerini ifa edememesi sebebiyle yeni müteahhit Ali Güldağı ile yazı ekinde gönderilen sözleşmeyi düzenlemek istediği, belirlenmiştir. Tespit edilen bilgilere göre, müteahhit Zeki’nin arsa sahipleri ve bilahare kendisine sözleşme ile kalan yerleri devrettiği ve böylece arsada pay sahibi haline gelen yeni maliklerle yaptığı sözleşmeyi yeni müteahhit Ali’ye devretmesi, arsa sahipleri ile müteahhit Zeki’nin kendine kalan daireleri sattığı maliklerinde bu devir sözleşmesine muvafakat etmelerinin yeterli ve gerekli olduğu, bahsedilen “Devir Sözleşmesi”nin noterlikte yapılmasına engel bir durumun olmadığı, sonucuna varılmıştır. Mali yönden yapılan inceleme sonucunda tespit edilen hususlar aşağıda açıklanmıştır. Bilindiği üzere, Birliğimizin 2007/6 sayılı Genelgesinde kat karşılığı inşaat ve satış vaadi sözleşmelerinde değer uygulamasının nasıl yapılacağı açıklanmıştır. Konu hakkında Adalet Bakanlığı Hukuk İşleri Genel Müdürlüğünden alınan 04.01.2007 tarih ve 00011 sayılı yazı bu Genelgemize esas teşkil etmiştir. Adalet Bakanlığının yazısında gayrimenkul satış vaadi ve kat karşılığı inşaat sözleşmelerinde inşaata tahsis olunan arsanın belediyece belirlenen asgari emlak vergisi değerinin işlemlerde esas alınması gerektiği belirtilmiştir. Yanısıra, Maliye Bakanlığı Gelir İdaresi Başkanlığının 2006/31 sayılı Genelgemize esas teşkil eden 10.02.2006 tarih ve 7846 sayılı yazısının da göz önünde bulundurulması, ilgililerce daha yüksek bir değer beyan edilmişse bu değerin esas alınması gerektiği bildirilmiştir. İnceleme konusu olan işlem örneğinin sözleşmenin konusu başlıklı 3 üncü maddesinde, ada, parsel metrekare ve mevki belli olan bir taşınmaz üzerine inşaat yapım işi olduğu, yine aynı maddede; “Taraflar, ilk müteahhit Zeki Karamercan’ın, arsa payı karşılığı inşaat sözleşmesi gereğince yükümlülüklerini ifa edememesi sebebiyle iş bu sözleşmeyi akdetmişlerdir. Bu sebeple; Müteahhit/Yüklenici inşaat bedeline karşılık arsa payını Zeki Karamercan’dan devralmış olduğundan Müteahhide başkaca herhangi bir arsa payı devri yapılmayacak ve herhangi bir bedel de ödenmeyecektir.” denilmektedir. Sözleşmenin 4 üncü maddesinde paylaşım oranları esaslarının belirlendiği, arsa üzerine yapılacak 9 adet konut ve 4 adet dükkan olduğu, yapılacak 9 adet daireden 4,5 adedinin arsa sahiplerine ait olacağı, geri kalan daire ve dükkanların arsa sahibi dışında kalan hak sahiplerine ait olacağı, bodrum kat, depo ve teknik oda gibi bölümlerin ortak alan olarak kullanılacağı, aynı maddede ayrıca (Ek:1) Bağımsız bölüm paylaşımları aşağıdaki gibidir denildiği ve katlara göre bağımsız bölümlerin paylaşımının gösterildiği bir tablonun olduğu, bu tabloda yükleniciye de bağımsız bölümlerden pay verildiği görülmektedir. Sözleşmenin 5 inci maddesinde, arsa sahiplerinin kendilerine isabet eden arsa payları üzerinde kalmak kaydıyla geri kalan arsa paylarını yükleniciye tapuda devir ve feragatta bulundukları, diğer hak sahiplerinin de müteahhitten arsa payı devraldığı ifade edilmiştir. Yukarıda yer alan sözleşme maddelerinden, evvelce yapılan kat karşılığı inşaat sözleşmesinin müteahhidinin edimlerini yerine getiremediği, ancak önceki müteahhidin hissesine düşen daireleri üçüncü şahıslara tapuda devretmesi nedeniyle üçüncü şahısların da arsa sahipleri yanısıra hissedar oldukları anlaşılmaktadır. Yapılan bu mukavele arsa sahipleri ile ikinci müteahhit arasında düzenlenen yeni bir sözleşmedir. Bu bakımdan da sözleşmenin bugünkü değerler üzerinden nispi harç ve damga vergisine tabi tutulması gerekmektedir. Bu nedenle, kat karşılığı paylaşım esaslı sözleşmenin inşaata konu arsanın emlak değerinin bilinmesine ihtiyaç olup, bu arsanın emlak beyan değerinin alınması ve bu değer üzerinden hareket edilmesi gerekmektedir. Arsa üzerine kat irtifakı kurulmuş olsa da, bina ya da dairelerin değerine bakılmaksızın, arsa değerinin dikkate alınması gerektiği düşünülmektedir. Zira bu sözleşme halen arsa satış vaadi ve kat karşılığı inşaat sözleşmesi olarak yapılmaktadır. Diğer taraftan sözleşmenin 8/A.B bendinde, “ Yüklenici, işi süresinde tamamlayamaması durumunda, Arsa sahiplerine her bir daire için aylık 350 ABD Doları kira ödeyecektir. Bu süre 6 (Altı) ayı geçtiği takdirde kira bedeli iki katına çıkacaktır. İkinci altı aylık sürenin geçmesine rağmen işin tamamlanamaması durumunda Arsa sahiplerinin tek yanlı olarak sözleşmeyi feshetme hakları vardır.” denilmektedir. Bu bentteki cezai şartın hesabı mümkün olup arsa sahiplerine verilen her bir daire için aylık 350 ABD doları kira bedelinin, sözleşmenin 1 inci maddesinde belirtilen arsa sahipleri sayısınca çarpılarak bulunan rakamın 6 aylık tutarı hesap edilebilir. İkinci altı aylık tutarı da, aylık kira tutarının iki katı ile çarpılması sonucu bulunması mümkündür. Toplam ceza tutarı, sözleşme bedeli ile kıyaslanarak, 488 sayılı Damga Vergisi Kanununun 6/2 nci fıkrası uyarınca damga vergisi hangisinden daha yüksek tutarda alınacaksa o tutardan alınacaktır. Sözleşmenin 11. maddesinin (L) bendinde ise, “Yüklenici, arsa sahiplerinden Tahir Atila ve kardeşlerine, arsa payları üzerinde bulunan ev sebebiyle, iş bu sözleşmenin imzalanmasını takip eden 3. (üçüncü) aydan sonraki ayda başlamak üzere işin tamamlaması gereken süre (azami 18 (on sekiz) ay) boyunca, aylık net 500TL. kira bedeli ödeyecektir. Bu bedel, ilgili tüm paydaşlar nam ve hesabına Tahir Atila’ya (bildireceği banka hesabına EFT suretiyle) ödenecektir.” denilmektedir. Yüklenicinin arsa sahiplerine ödeyeceği bu kira tutarının cezai şart niteliğinde olmadığından, 18 aylık tutarının hesap edilerek sözleşme bedeline ilave edilip nispi damga vergisi ve harç alınması gerekmektedir. Adalet Bakanlığı müfettişleri noterlik teftişlerinde, cezai şart niteliğinde olmayan kira bedelinin sözleşme bedeline ilave edilmesi yönünde görüş bildirmektedirler. Diğer taraftan ilk müteahhitten arsa payı üzerinden bağımsız bölüm edinenlerin, arsa payı sahibi olmakla birlikte bu sözleşme kapsamında yapılması ve arsa sahiplerine verilmesi öngörülen bağımsız bölümlerde hak sahibi olduklarından bahsedilemez. Bu sebeple de sözkonusu kişilerin bu sözleşmeye koyacakları imzalar, işleme muvafakat anlamı taşıyacağından nispi harcın hesabında hiç önemi olmayacaktır. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinize sunarım. Saygılarımla, Ayhan TOSUN Genel Sekreter Ş.KILIÇ A.KAHRAMAN Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "İNŞAATIN YENİ SÖZLEŞME İLE KAT KARŞILIĞI YAPTIRILMASINDA MATRAH",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Finsaat-soz-tnb-mali-danismanlik-gorusleri-2.html",
        "title": "",
        "target": "",
        "type": "internal"
      },
      {
        "text": "İNŞAATIN YENİ SÖZLEŞME İLE KAT KARŞILIĞI YAPTIRILMASINDA MATRAH",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?insaat-soz-tnb-mali-danismanlik-gorusleri-2.html",
        "title": "",
        "target": "_top",
        "type": "internal"
      },
      {
        "text": "TAŞ. SATIŞ V.ARSA PAYI KARŞ İNŞ SÖZ",
        "href": "tasinmaz-satis-vaadi-arsa-payi-karsiligi-insaat-sozlesmesi.html",
        "title": "TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ",
        "target": "",
        "type": "internal"
      },
      {
        "text": "MEVZUAT",
        "href": "arsa-payi-kars-ins-soz-mevzuat.html",
        "title": "MEVZUAT - KAT KARŞILIĞI İNŞAAT SÖZLEŞMESİ",
        "target": "",
        "type": "internal"
      },
      {
        "text": "34 SAYILI GENELGE",
        "href": "tasinmaz-satis-vaadi-arsa-payi-karsiligi-svs-on-odemeli-ksvs-hak-birlestirilmis-34-sayili-genelge.html#tainmazsatiivaadarsapayikariliinaatyapimiszlemeler",
        "title": "TAŞINMAZ SATIŞ VAADİ, ARSA PAYI KARŞILIĞI İNŞAAT VE ÖN ÖDEMELİ KONUT SATIŞ VAADİ SÖZLEŞMELERİ HAK.BİRLEŞTİRİLMİŞ 34 SAYILI GENELGE",
        "target": "",
        "type": "internal"
      },
      {
        "text": "GEN VE GENEL YAZILAR",
        "href": "arsa-payi-karsiligi-insaat-soz-genelge-genelyazilar.html",
        "title": "TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ HAK.GENELGE VE GENEL YAZILAR",
        "target": "",
        "type": "internal"
      },
      {
        "text": "MAKALE",
        "href": "tasinmaz-satis-vaadi-arsa-payi-iys-haluk-necdet-tekin.html",
        "title": "TAŞINMAZ SATIŞI VAADİ – ARSA PAYI KARŞILIĞI İNŞAAT YAPIM SÖZLEŞMELERİ - HALUK NECDET TEKİN (TNB HUKUK DANIŞMANI)",
        "target": "",
        "type": "internal"
      },
      {
        "text": "2017/5 sayılı genelge",
        "href": "2017-5-sayili-genelge.html",
        "title": "",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "İNŞAATIN YENİ SÖZLEŞME İLE KAT KARŞILIĞI YAPTIRILMASINDA MATRAH"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>İNŞAATIN YENİ SÖZLEŞME İLE KAT KARŞILIĞI YAPTIRILMASINDA MATRAH</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"İNŞAATIN YENİ SÖZLEŞME İLE KAT KARŞILIĞI YAPTIRILMASINDA MATRAH\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Kat karşılığı veya hasılat paylaşımı inşaat, alt müteahhitlik ile danışmanlık veya yapı denetim sözleşmelerinde damga vergisi nispetinin sıfır &quot;0&quot; olarak tespiti hakkındaki...\" />\n\n   <link rel=\"canonical\" content=\"noterlikrehberi.net/rehber/index.html?insaat-soz-tnb-mali-danismanlik-gorusleri-2.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"insaat-soz-tnb-mali-danismanlik-gorusleri-2.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"İNŞAATIN YENİ SÖZLEŞME İLE KAT KARŞILIĞI YAPTIRILMASINDA MATRAH\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"İNŞAATIN YENİ SÖZLEŞME İLE KAT KARŞILIĞI YAPTIRILMASINDA MATRAH\",\n\n   mailsubject: \"Tavsiye: Noterlik Rehberi - İNŞAATIN YENİ SÖZLEŞME İLE KAT KARŞILIĞI YAPTIRILMASINDA MATRAH &nbsp; &nbsp;TAŞ. SATIŞ V.ARSA PAYI KARŞ İNŞ SÖZ&nbsp; &nbsp;MEVZUAT&nbsp; &nbsp;34 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;MAKALE\",\n\n   sharesubject: \"Noterlik Rehberi - İNŞAATIN YENİ SÖZLEŞME İLE KAT KARŞILIĞI YAPTIRILMASINDA MATRAH &nbsp; &nbsp;TAŞ. SATIŞ V.ARSA PAYI KARŞ İNŞ SÖZ&nbsp; &nbsp;MEVZUAT&nbsp; &nbsp;34 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;MAKALE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"INSAAT-SOZ-TNB-MALI-DANISMANLIK-GORUSLERI-2\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"insaat-soz-tnb-mali-danismanlik-gorusleri-2.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?insaat-soz-tnb-mali-danismanlik-gorusleri-2.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?insaat-soz-tnb-mali-danismanlik-gorusleri-2.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?insaat-soz-tnb-mali-danismanlik-gorusleri-2.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?insaat-soz-tnb-mali-danismanlik-gorusleri-2.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Finsaat-soz-tnb-mali-danismanlik-gorusleri-2.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>İNŞAATIN YENİ SÖZLEŞME İLE KAT KARŞILIĞI YAPTIRILMASINDA MATRAH</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?insaat-soz-tnb-mali-danismanlik-gorusleri-2.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">İNŞAATIN YENİ SÖZLEŞME İLE KAT KARŞILIĞI YAPTIRILMASINDA MATRAH</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"tasinmaz-satis-vaadi-arsa-payi-karsiligi-insaat-sozlesmesi.html\" class=\"topiclink\" title=\"TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ\">TAŞ. SATIŞ V.ARSA PAYI KARŞ İNŞ SÖZ</a>  &nbsp; <a href=\"arsa-payi-kars-ins-soz-mevzuat.html\" class=\"topiclink\" title=\"MEVZUAT - KAT KARŞILIĞI İNŞAAT SÖZLEŞMESİ\">MEVZUAT</a>  &nbsp; <a href=\"tasinmaz-satis-vaadi-arsa-payi-karsiligi-svs-on-odemeli-ksvs-hak-birlestirilmis-34-sayili-genelge.html#tainmazsatiivaadarsapayikariliinaatyapimiszlemeler\" class=\"topiclink\" title=\"TAŞINMAZ SATIŞ VAADİ, ARSA PAYI KARŞILIĞI İNŞAAT VE ÖN ÖDEMELİ KONUT SATIŞ VAADİ SÖZLEŞMELERİ HAK.BİRLEŞTİRİLMİŞ 34 SAYILI GENELGE\">34 SAYILI GENELGE</a>  &nbsp; <a href=\"arsa-payi-karsiligi-insaat-soz-genelge-genelyazilar.html\" class=\"topiclink\" title=\"TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ HAK.GENELGE VE GENEL YAZILAR\">GEN VE GENEL YAZILAR</a>  &nbsp; <a href=\"tasinmaz-satis-vaadi-arsa-payi-iys-haluk-necdet-tekin.html\" class=\"topiclink\" title=\"TAŞINMAZ SATIŞI VAADİ – ARSA PAYI KARŞILIĞI İNŞAAT YAPIM SÖZLEŞMELERİ - HALUK NECDET TEKİN (TNB HUKUK DANIŞMANI)\">MAKALE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Kat karşılığı veya hasılat paylaşımı inşaat, alt müteahhitlik ile danışmanlık veya yapı denetim sözleşmelerinde damga vergisi nispetinin sıfır &quot;0&quot; olarak tespiti hakkındaki <a href=\"2017-5-sayili-genelge.html\" class=\"topiclink\">2017/5 sayılı genelge</a> ile birlikte değerlendirilmelidir.</span></p>\n\n<hr style=\"height:1px; color:#000000; border-width:0; background-color:#000000;\" /><p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Mali Danışmanlık-82-7470</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">22.04.2016</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;İLGİ: 30.03.2016 tarih ve 2016/239 sayılı yazınız.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Yönetim Kurulunun 12.04.20106 günlü toplantısında görüşülen ilgi yazınız ekinde bir örneği bulunan “Düzenleme Suretiyle İnşaat Yapım Sözleşmesi”ndeki arsa üzerinde beyanlarına göre kat irtifakı kurulduğunun söylendiği, buna göre;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“1- Sözleşmede eski bir sözleşmeden bahsedildiği için ilk sözleşmenin feshinin gerekip gerekmediği, ilk sözleşmeye atıf yapılması nedeniyle bu sözleşmede hangi şartların aranacağı,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2- İlk kat karşılığı sözleşme ile eski müteahhidin hisselerini daire olarak üçüncü şahıslara tapudan devretmesi nedeniyle sözleşmede 3. şahısların hangi ad altında taraf olacakları, bunların muvafakatlarının gerekip gerekmediği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">3- Sözleşmede değer hesaplanması yönünden nasıl bir yol izleneceği, (Arsa üzerine kat irtifakı kurulmuş ise bedelin ne şekilde hesaplanacağı, arsa olarak bulunması halinde bedelinin ne şekilde hesaplanacağı,)</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">4- Noterlik yönünden işlemin uygun olup olmadığı hakkında bilgi verilmesini,”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;talep ettikleri anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Konuya ilişkin hukuki yönden yapılan incelemede;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yazı ekinde incelenen “İnşaat Yapım Sözleşmesinde” daha önceden 12 hissedara ait gayrimenkul üzerine, arsa payı karşılığı inşaat sözleşmesi yapıldığı,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu mukavele müteahhit Zeki Karamercan’ın, toplam 9 adet konut ve 4 adet daire yapıp, bunlardan 3,5 daireyi arsa arsa sahiplerine vermeyi, arsa sahiplerinin de, toplam 611 metre kare yüz ölçüme sahip arsanın, 72,00x3=216 metre kare arsa payını uhdelerinde tutup, 395 metre kareyi tapuda müteahhide devretmeyi taahhüt ettikleri ve tapuda arsa payının devrini gerçekleştirdikleri, müteahhidin de kendisine kalan yerlerden 5 adet bölümü tapuda beş ayrı kişiye devrettiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bilahare müteahhit Zeki’nin yükümlülüklerini ifa edememesi sebebiyle yeni müteahhit Ali Güldağı ile yazı ekinde gönderilen sözleşmeyi düzenlemek istediği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">belirlenmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Tespit edilen bilgilere göre, müteahhit Zeki’nin arsa sahipleri ve bilahare kendisine sözleşme ile kalan yerleri devrettiği ve böylece arsada pay sahibi haline gelen yeni maliklerle yaptığı sözleşmeyi yeni müteahhit Ali’ye devretmesi, arsa sahipleri ile müteahhit Zeki’nin kendine kalan daireleri sattığı maliklerinde bu devir sözleşmesine muvafakat etmelerinin yeterli ve gerekli olduğu, bahsedilen “Devir Sözleşmesi”nin noterlikte yapılmasına engel bir durumun olmadığı,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">sonucuna varılmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Mali yönden yapılan inceleme sonucunda tespit edilen hususlar aşağıda açıklanmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Bilindiği üzere, Birliğimizin 2007/6 sayılı Genelgesinde kat karşılığı inşaat ve satış vaadi sözleşmelerinde değer uygulamasının nasıl yapılacağı açıklanmıştır. Konu hakkında Adalet Bakanlığı Hukuk İşleri Genel Müdürlüğünden alınan 04.01.2007 tarih ve 00011 sayılı yazı bu Genelgemize esas teşkil etmiştir. Adalet Bakanlığının yazısında gayrimenkul satış vaadi ve kat karşılığı inşaat sözleşmelerinde inşaata tahsis olunan arsanın belediyece belirlenen asgari emlak vergisi değerinin işlemlerde esas alınması gerektiği belirtilmiştir. </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yanısıra, Maliye Bakanlığı Gelir İdaresi Başkanlığının 2006/31 sayılı Genelgemize esas teşkil eden 10.02.2006 tarih ve 7846 sayılı yazısının da göz önünde bulundurulması, ilgililerce daha yüksek bir değer beyan edilmişse bu değerin esas alınması gerektiği bildirilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;İnceleme konusu olan işlem örneğinin sözleşmenin konusu başlıklı 3 üncü maddesinde, ada, parsel metrekare ve mevki belli olan bir taşınmaz üzerine inşaat yapım işi olduğu, yine aynı maddede;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;“Taraflar, ilk müteahhit Zeki Karamercan’ın, arsa payı karşılığı inşaat sözleşmesi gereğince yükümlülüklerini ifa edememesi sebebiyle iş bu sözleşmeyi akdetmişlerdir. Bu sebeple; Müteahhit/Yüklenici inşaat bedeline karşılık arsa payını Zeki Karamercan’dan devralmış olduğundan Müteahhide başkaca herhangi bir arsa payı devri yapılmayacak ve herhangi bir bedel de ödenmeyecektir.” denilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Sözleşmenin 4 üncü maddesinde paylaşım oranları esaslarının belirlendiği, arsa üzerine yapılacak 9 adet konut ve 4 adet dükkan olduğu, yapılacak 9 adet daireden 4,5 adedinin arsa sahiplerine ait olacağı, geri kalan daire ve dükkanların arsa sahibi dışında kalan hak sahiplerine ait olacağı, bodrum kat, depo ve teknik oda gibi bölümlerin ortak alan olarak kullanılacağı, aynı maddede ayrıca (Ek:1) Bağımsız bölüm paylaşımları aşağıdaki gibidir denildiği ve katlara göre bağımsız bölümlerin paylaşımının gösterildiği bir tablonun olduğu, bu tabloda yükleniciye de bağımsız bölümlerden pay verildiği görülmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Sözleşmenin 5 inci maddesinde, arsa sahiplerinin kendilerine isabet eden arsa payları üzerinde kalmak kaydıyla geri kalan arsa paylarını yükleniciye tapuda devir ve feragatta bulundukları, diğer hak sahiplerinin de müteahhitten arsa payı devraldığı ifade edilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Yukarıda yer alan sözleşme maddelerinden, evvelce yapılan kat karşılığı inşaat sözleşmesinin müteahhidinin edimlerini yerine getiremediği, ancak önceki müteahhidin hissesine düşen daireleri üçüncü şahıslara tapuda devretmesi nedeniyle üçüncü şahısların da arsa sahipleri yanısıra hissedar oldukları anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Yapılan bu mukavele arsa sahipleri ile ikinci müteahhit arasında düzenlenen yeni bir sözleşmedir. Bu bakımdan da sözleşmenin bugünkü değerler üzerinden nispi harç ve damga vergisine tabi tutulması gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Bu nedenle, kat karşılığı paylaşım esaslı sözleşmenin inşaata konu arsanın emlak değerinin bilinmesine ihtiyaç olup, bu arsanın emlak beyan değerinin alınması ve bu değer üzerinden hareket edilmesi gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Arsa üzerine kat irtifakı kurulmuş olsa da, bina ya da dairelerin değerine bakılmaksızın, arsa değerinin dikkate alınması gerektiği düşünülmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Zira bu sözleşme halen arsa satış vaadi ve kat karşılığı inşaat sözleşmesi olarak yapılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Diğer taraftan sözleşmenin 8/A.B bendinde, “ Yüklenici, işi süresinde tamamlayamaması durumunda, Arsa sahiplerine her bir daire için aylık 350 ABD Doları kira ödeyecektir. Bu süre 6 (Altı) ayı geçtiği takdirde kira bedeli iki katına çıkacaktır. İkinci altı aylık sürenin geçmesine rağmen işin tamamlanamaması durumunda Arsa sahiplerinin tek yanlı olarak sözleşmeyi feshetme hakları vardır.” denilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Bu bentteki cezai şartın hesabı mümkün olup arsa sahiplerine verilen her bir daire için aylık 350 ABD doları kira bedelinin, sözleşmenin 1 inci maddesinde belirtilen arsa sahipleri sayısınca çarpılarak bulunan rakamın 6 aylık tutarı hesap edilebilir. İkinci altı aylık tutarı da, aylık kira tutarının iki katı ile çarpılması sonucu bulunması mümkündür. Toplam ceza tutarı, sözleşme bedeli ile kıyaslanarak, 488 sayılı Damga Vergisi Kanununun 6/2 nci fıkrası uyarınca damga vergisi hangisinden daha yüksek tutarda alınacaksa o tutardan alınacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Sözleşmenin 11. maddesinin (L) bendinde ise, “Yüklenici, arsa sahiplerinden Tahir Atila ve kardeşlerine, arsa payları üzerinde bulunan ev sebebiyle, iş bu sözleşmenin imzalanmasını takip eden 3. (üçüncü) aydan sonraki ayda başlamak üzere işin tamamlaması gereken süre (azami 18 (on sekiz) ay) boyunca, aylık net 500TL. kira bedeli ödeyecektir. Bu bedel, ilgili tüm paydaşlar nam ve hesabına Tahir Atila’ya (bildireceği banka hesabına EFT suretiyle) ödenecektir.” denilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Yüklenicinin arsa sahiplerine ödeyeceği bu kira tutarının cezai şart niteliğinde olmadığından, 18 aylık tutarının hesap edilerek sözleşme bedeline ilave edilip nispi damga vergisi ve harç alınması gerekmektedir. Adalet Bakanlığı müfettişleri noterlik teftişlerinde, cezai şart niteliğinde olmayan kira bedelinin sözleşme bedeline ilave edilmesi yönünde görüş bildirmektedirler.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Diğer taraftan ilk müteahhitten arsa payı üzerinden bağımsız bölüm edinenlerin, arsa payı sahibi olmakla birlikte bu sözleşme kapsamında yapılması ve arsa sahiplerine verilmesi öngörülen bağımsız bölümlerde hak sahibi olduklarından bahsedilemez.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Bu sebeple de sözkonusu kişilerin bu sözleşmeye koyacakları imzalar, işleme muvafakat anlamı taşıyacağından nispi harcın hesabında hiç önemi olmayacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bilgilerinize sunarım. Saygılarımla,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ayhan TOSUN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Genel Sekreter</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ş.KILIÇ </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">A.KAHRAMAN</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"insaat-soz-tnb-mali-danismanlik-gorusleri-2.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:24:26.456961"
}