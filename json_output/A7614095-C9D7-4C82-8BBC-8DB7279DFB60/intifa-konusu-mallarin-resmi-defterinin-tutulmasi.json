{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\intifa-konusu-mallarin-resmi-defterinin-tutulmasi.html",
    "title": "İNTİFA KONUSU MALLARIN RESMİ DEFTERİNİN TUTULMASI",
    "description": "Sayı:Hukuki  Danışmanlık -98 -8836-19/02/2020 Konu: M.K. 811 inci Maddenin Tatbiki    İlgi: 12.02.2020 tarihli yazınız.  İlgi yazınız Yönetim Kurulunun 13.02.2020 tarihli top",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ İNTİFA KONUSU MALLARIN RESMİ DEFTERİNİN TUTULMASI Email Gönder İNTİFA KONUSU MALLARIN RESMİ DEFTERİNİN TUTULMASI << Fihrist-Ana sayfa >> İNTİFA KONUSU MALLARIN RESMİ DEFTERİNİN TUTULMASI NOTERLİK MEVZUATI DİZİNİ    NOTERLİK İŞLEMLERİ DİZİNİ GENELGELER GENEL YAZILAR    48 SAYILI GENELGE Sayı:Hukuki  Danışmanlık -98 -8836-19/02/2020 Konu: M.K. 811 inci Maddenin Tatbiki İlgi: 12.02.2020 tarihli yazınız. İlgi yazınız Yönetim Kurulunun 13.02.2020 tarihli toplantısında görüşülmüştür. Noterlik Kanununun 60 ıncı maddesinin 2 nci bendinde, noterlere Kanunlarda resmi olarak yapılmaları emredilen ve mercileri belirtilmemiş olan bütün hukuki işlemleri bu kanun hükümlerine göre yapmak görevi verilmiştir. Türk Medeni Kanununun 799. maddesinde, intifa hakkı sona erince hak sahibinin, hakkın konusu olan malı malike geri vermekle yükümlü olduğu, Aynı Yasanın 819 uncu maddesinde, tüketilebilen şeylerin mülkiyetinin, aksi kararlaştırılmadıkça, intifa hakkı sahibine geçeceği; ancak, intifa hakkı sahibinin geri verme sırasında bu şeylerin o günkü değerini ödemekle yükümlü olduğu, intifa hakkı sahibinin, değeri biçilerek kendisine teslim olunan diğer taşınırlar üzerinde, aksi kararlaştırılmadıkça, serbestçe tasarrufta bulunabileceği, ancak, bu yetkisini kullandığı takdirde bu şeylerin biçilen değerlerini geri verme sırasında ödemekle yükümlü olduğu, bu ödemenin, tarım işletmesi gereçleri, hayvan sürüleri, ticari mallar veya benzeri şeylerde de aynı cins ve nitelikte eşya verilmesi suretiyle yerine getirilebileceği, Düzenlenmiştir. Medeni Hukukumuzda intifa hakkı sahibinin hakları arasında defter tutulmasını talep hakkı da yer almaktadır. Medeni Kanunun 811 nci maddesi uyarınca, gerek intifa hakkı sahibi, gerek malik, intifa hakkının başlangıcında ve devamı sırasında hakkın konusu olan nesnelerin resmi bir defterinin tutulmasını isteyebilmektedir. intifa konusu malların intifa hakkı sahibine verilmesinden önce ve sonra böyle bir defterin tutulması istenebilmektedir. intifa konusu malların resmi defterinin tutulması, intifa hakkının sona erdiği takdirde hangi malların geri verileceği hususunda kolaylık sağladığı gibi ayrıca malike ait bu malların intifa hakkı sahibinin alacaklılarına karşı da korunmasını sağlayacaktır. Çünkü defterden malların intifa hakkı sahibine değil malike ait olduğu anlaşılacaktır. M.K.'nın 811 inci madde gerekçesinde ise; \"Yürürlükteki Kanunun 735 inci maddesini karşılamaktadır. Hükmün değişikliği yoktur. Yürürlükteki metninden farklı olarak , maddede, malik ve intifa hakkı sahibinden herhangi birinin talebiyle defter tutmanın söz konusu olabileceğini ifade etmek üzere \" ve\" yerine \"veya\" denilmiştir. Ayrıca talebin karşı tarafa yöneltilmesi gerektiği düşüncesinden hareketle malik veya intifa hakkı sahibinin defter tutmayı diğerinden talep edebileceği açıkça vurgulanmıştır. Yine yürürlükteki metinde olduğu gibi \"resmi defter\" denilmemiş; asıl olanın defterin resmen tutulması olduğu göz önünde tutularak \"noterlikçe resmen defterinin tutulması\" denilmiştir.\" açıklamasına yer verilmiştir. Deftere resmiyet vermeye yetkili olan makam Noterlik Kanununun 60/2 maddesi uyarınca noterdir. Taraflardan biri, defterin noterce düzenlenmesine katılmaktan kaçınırsa, diğer taraf mahkemeye başvurarak, defterin mahkemece düzenlenmesini isteyebilecektir. Noter tarafından Noterlik Kanunu çerçevesinde düzenlenen defter \"resmi\" niteliktedir. Dolayısıyla, M.K.'nın 7 nci maddesi uyarınca resmi belgelere tanınan doğruluk karinesinden yararlanacak ve üçüncü kişileri de bağlayacaktır. Taraflar, dilerlerse, kendi aralarında özel nitelikte bir defter düzenleyip, imza edebileceklerdir. M.K.'nın 620 nci maddesinde resmi defter tutulmasına ilişkin düzenlemeye yer verilmekle birlikte, gerek bu madde, gerekse Türk Medeni Kanununun Velayet, Vesayet ve Miras Hükümlerinin Uygulanmasına İlişkin Tüzük ile Türk Medeni Kanununun Velayet, Vesayet ve  Miras        hükümlerinin  Uygulanmasına  ilişkin  Tüzük  Kaı;ısamında  Tutulacak  Defterler,  Özel Kütük, Dosyalar, Tutanaklar Ve Diğer Evrakın Düzenlenmesine Dair Yönetmelik hükümleri kapsamında M.K. 811 inci madde gereğince tutulması icap eden defterin şekline yönelik herhangi bir düzenlemeye yer verilmemiştir. ligi yazı ekinde, malik tarafından muhatabın Antalya ili Muratpaşa ilçesi Demircikara (Şirinyalı) Mahallesi 5650 ada 12 nolu parselde bulunan 7 numaralı bağımsız bölümde intifa hakkı sahibi olduğu belirtilerek, M.K.'nın 811 inci maddesi uyarınca…inci Noterliğince resmen defterin tutulmasının talep edildiği, buna ilişkin uygun olunan gün ve saatin 7 günlük süre içerisinde bildirilmesinin istendiği, aksi takdirde talebin reddedilmiş sayılacağının belirtilerek, sair hususları içeren ihtarnamenin hazırlandığı anlaşılmıştır. Yukarıdaki izahatların ışığında; Mevzuatta herhangi bir açıklık olmamakla birlikte, tutulacak defterin şekli konusunda, Türk Medeni Kanununun Velayet, Vesayet ve Miras Hükümlerinin Uygulanmasına İlişkin Tüzük Kapsamında Tutulacak Defterler, Özel Kütük, Dosyalar, Tutanaklar Ve Diğer Evrakın Düzenlenmesine Dair Yönetmelikte gösterilen defter örneklerinden yararlanılabileceği, İlke olarak , zikredilen tutulacak deftere yeterli açıklık ve kesinlikle eşyaların durum ve niteliklerinin yazılacağı , tarafların, dilerlerse, eşyaların parasal değerlerini de defterde belirtebileceği, Ancak değerin belirtilmesi zorunluluğu bulunmadığı gibi, taraflardan birinin diğerini buna zorlayamayacağı, Tarafların intifa konusu eşyanın değerinin yazılmasını istedikleri halde,  bedel  konusunda uzlaşamayıp noter tarafından tespitinin yapılmasını talep etmeleri halinde, ayrı bir işlem ile değer tespitinin yapılarak bu durumun deftere yazılabileceği ve yapılan tespitin de  işlem müstenidatı olarak eklenebileceği, Yeterli bir şekilde intifa hakkı konusu malın mahiyetinin, bütün özelliklerinin deftere yazılması ile; M.K.'nın 799 uncu maddesi gereğince intifa hakkının sona erdiği zaman geri verilecek malın ne durumda olması gerektiğinin , M.K.'nın 819/1 nci maddesi gereğince tüketime elverişli  malların  değerinden  doğan intifa hakkı sahibinin ödeyeceği borcun miktarının, M.K.'nın 819/2 nci maddesi gereğince aynen geri verilmesi kararlaştırılmadan kıymeti takdir edilerek teslim edilen menkuller bakımından intifa hakkı sahibinin ödeyeceği borcun miktarının, Belirlenmiş olacağı, işlemin , ilgililerin beyanlarının tespiti olduğu düşünülerek evrakın beyan tespiti ve düzenleme şeklinde yapılıp, bir nüshasının deftere yapıştırılması ve onaylanması , diğer nüshanın da cilbentte muhafaza edilmesi gerektiği, öncelikle defterin noter tarafından yevmiye numarası verilerek onaylanmasını müteakip diğer işlemlerin yapılması, Defterin giderlerinin intifa hakkı sahibiyle malik tarafından TMK 811 inci maddesi uyarınca yarı yarıya ödeneceği, Noterlik Kanunu Yönetmeliğinin 46 ncı maddesinde noterliklerde tutulup, saklanması gereken defterler arasında yukarıda zikredilen deftere ilişkin herhangi bir düzenlemeye yer verilmemesi nedeni ile defterin tasdik edilip, resmiyet kazandırılmasını müteakip, muhafaza edilmek üzere taraflara teslim edilmesi icap ettiği düşünülmektedir.Bilgi ve takdirlerinize rica ederim. Dursun CİN Başkan Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "İNTİFA KONUSU MALLARIN RESMİ DEFTERİNİN TUTULMASI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fintifa-konusu-mallarin-resmi-defterinin-tutulmasi.html",
        "title": "",
        "target": "",
        "type": "internal"
      },
      {
        "text": "İNTİFA KONUSU MALLARIN RESMİ DEFTERİNİN TUTULMASI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?intifa-konusu-mallarin-resmi-defterinin-tutulmasi.html",
        "title": "",
        "target": "_top",
        "type": "internal"
      },
      {
        "text": "NOTERLİK MEVZUATI DİZİNİ",
        "href": "javascript:void(0);",
        "title": "NOTERLİK MEVZUATI DİZİNİ",
        "target": "",
        "type": "internal"
      },
      {
        "text": "NOTERLİK İŞLEMLERİ DİZİNİ",
        "href": "javascript:void(0);",
        "title": "NOTERLİK İŞLEMLERİ DİZİNİ",
        "target": "",
        "type": "internal"
      },
      {
        "text": "GENELGELER GENEL YAZILAR",
        "href": "javascript:void(0);",
        "title": "NOTERLİK HAK.TÜM GENELGELER GENEL YAZILAR",
        "target": "",
        "type": "internal"
      },
      {
        "text": "48 SAYILI GENELGE",
        "href": "ortak-cari-hesap-islemleri-hak-birlestirilmis-48-sayili-genelge.html",
        "title": "ORTAK CARİ HESAP İŞLELERİ HAK. BİRLEŞTİRİLMİŞ 48 SAYILI GENELGE",
        "target": "",
        "type": "internal"
      },
      {
        "text": "Noterlik Kanunu",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Türk Medeni Kanununun 799. maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Noterlik Kanunu",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Noterlik Kanunu",
        "href": "noterlik-kanunu.html",
        "title": "",
        "target": "",
        "type": "internal"
      },
      {
        "text": "TMK",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Noterlik Kanunu Yönetmeliği",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "İNTİFA KONUSU MALLARIN RESMİ DEFTERİNİN TUTULMASI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>İNTİFA KONUSU MALLARIN RESMİ DEFTERİNİN TUTULMASI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Sayı:Hukuki &nbsp;Danışmanlık -98 -8836-19/02/2020 Konu: M.K. 811 inci Maddenin Tatbiki &nbsp; &nbsp;İlgi: 12.02.2020 tarihli yazınız. &nbsp;İlgi yazınız Yönetim Kurulunun 13.02.2020 tarihli top\" />\n\n   <link rel=\"canonical\" content=\"noterlikrehberi.net/rehber/index.html?intifa-konusu-mallarin-resmi-defterinin-tutulmasi.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"intifa-konusu-mallarin-resmi-defterinin-tutulmasi.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"İNTİFA KONUSU MALLARIN RESMİ DEFTERİNİN TUTULMASI\",\n\n   mailsubject: \"Tavsiye: Noterlik Rehberi - İNTİFA KONUSU MALLARIN RESMİ DEFTERİNİN TUTULMASI &nbsp; &nbsp;NOTERLİK MEVZUATI DİZİNİ&nbsp; &nbsp;NOTERLİK İŞLEMLERİ DİZİNİ&nbsp; &nbsp;GENELGELER GENEL YAZILAR&nbsp; &nbsp;48 SAYILI GENELGE\",\n\n   sharesubject: \"Noterlik Rehberi - İNTİFA KONUSU MALLARIN RESMİ DEFTERİNİN TUTULMASI &nbsp; &nbsp;NOTERLİK MEVZUATI DİZİNİ&nbsp; &nbsp;NOTERLİK İŞLEMLERİ DİZİNİ&nbsp; &nbsp;GENELGELER GENEL YAZILAR&nbsp; &nbsp;48 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"INTIFA-KONUSU-MALLARIN-RESMI-DEFTERININ-TUTULMASI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"intifa-konusu-mallarin-resmi-defterinin-tutulmasi.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?intifa-konusu-mallarin-resmi-defterinin-tutulmasi.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?intifa-konusu-mallarin-resmi-defterinin-tutulmasi.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?intifa-konusu-mallarin-resmi-defterinin-tutulmasi.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?intifa-konusu-mallarin-resmi-defterinin-tutulmasi.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fintifa-konusu-mallarin-resmi-defterinin-tutulmasi.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>İNTİFA KONUSU MALLARIN RESMİ DEFTERİNİN TUTULMASI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?intifa-konusu-mallarin-resmi-defterinin-tutulmasi.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">İNTİFA KONUSU MALLARIN RESMİ DEFTERİNİN TUTULMASI</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"javascript:void(0);\" onclick=\"return hmshowPopup(event, popid_2147199316X, this);\" class=\"popuplink\" title=\"NOTERLİK MEVZUATI DİZİNİ\">NOTERLİK MEVZUATI DİZİNİ</a>  &nbsp; <a href=\"javascript:void(0);\" onclick=\"return hmshowPopup(event, popid_1447761013, this);\" class=\"popuplink\" title=\"NOTERLİK İŞLEMLERİ DİZİNİ\">NOTERLİK İŞLEMLERİ DİZİNİ</a>  &nbsp; <a href=\"javascript:void(0);\" onclick=\"return hmshowPopup(event, popid_2147199316X, this);\" class=\"popuplink\" title=\"NOTERLİK HAK.TÜM GENELGELER GENEL YAZILAR\"> GENELGELER GENEL YAZILAR</a>  &nbsp; <a href=\"ortak-cari-hesap-islemleri-hak-birlestirilmis-48-sayili-genelge.html\" class=\"topiclink\" title=\"ORTAK CARİ HESAP İŞLELERİ HAK. BİRLEŞTİRİLMİŞ 48 SAYILI GENELGE\">48 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\">Sayı:Hukuki &nbsp;Danışmanlık -98 -8836-19/02/2020</p>\n\n<p class=\"p_Normal\">Konu: M.K. 811 inci Maddenin Tatbiki</p>\n\n<p class=\"p_Normal\">&nbsp;</p>\n\n<p class=\"p_Normal\">&nbsp;</p>\n\n<p class=\"p_Normal\">İlgi: 12.02.2020 tarihli yazınız.</p>\n\n<p class=\"p_Normal\">&nbsp;</p>\n\n<p class=\"p_Normal\">İlgi yazınız Yönetim Kurulunun 13.02.2020 tarihli toplantısında görüşülmüştür.</p>\n\n<p class=\"p_Normal\">&nbsp;</p>\n\n<p class=\"p_Normal\"><a href=\"javascript:void(0);\" onclick=\"return hmshowPopup(event, popid_115299588, this);\" class=\"popuplink\">Noterlik Kanunu</a>nun 60 ıncı maddesinin 2 nci bendinde, noterlere Kanunlarda resmi olarak yapılmaları emredilen ve mercileri belirtilmemiş olan bütün hukuki işlemleri bu kanun hükümlerine göre yapmak görevi verilmiştir.</p>\n\n<p class=\"p_Normal\"><a href=\"javascript:void(0);\" onclick=\"return hmshowPopup(event, popid_1010637452X, this);\" class=\"popuplink\">Türk Medeni Kanununun 799. maddesi</a>nde, intifa hakkı sona erince hak sahibinin, hakkın konusu olan malı malike geri vermekle yükümlü olduğu,</p>\n\n<p class=\"p_Normal\">Aynı Yasanın 819 uncu maddesinde, tüketilebilen şeylerin mülkiyetinin, aksi kararlaştırılmadıkça, intifa hakkı sahibine geçeceği; ancak, intifa hakkı sahibinin geri verme sırasında bu şeylerin o günkü değerini ödemekle yükümlü olduğu, intifa hakkı sahibinin, değeri biçilerek kendisine teslim olunan diğer taşınırlar üzerinde, aksi kararlaştırılmadıkça, serbestçe tasarrufta bulunabileceği, ancak, bu yetkisini kullandığı takdirde bu şeylerin biçilen değerlerini geri verme sırasında ödemekle yükümlü olduğu, bu ödemenin, tarım işletmesi gereçleri, hayvan sürüleri, ticari mallar veya benzeri şeylerde de aynı cins ve nitelikte eşya verilmesi suretiyle yerine getirilebileceği,</p>\n\n<p class=\"p_Normal\">Düzenlenmiştir.</p>\n\n<p class=\"p_Normal\">Medeni Hukukumuzda intifa hakkı sahibinin hakları arasında defter tutulmasını talep hakkı da yer almaktadır. Medeni Kanunun 811 nci maddesi uyarınca, gerek intifa hakkı sahibi, gerek malik, intifa hakkının başlangıcında ve devamı sırasında hakkın konusu olan nesnelerin resmi bir defterinin tutulmasını isteyebilmektedir. intifa konusu malların intifa hakkı sahibine verilmesinden önce ve sonra böyle bir defterin tutulması istenebilmektedir.</p>\n\n<p class=\"p_Normal\">intifa konusu malların resmi defterinin tutulması, intifa hakkının sona erdiği takdirde hangi malların geri verileceği hususunda kolaylık sağladığı gibi ayrıca malike ait bu malların intifa hakkı sahibinin alacaklılarına karşı da korunmasını sağlayacaktır. Çünkü defterden malların intifa hakkı sahibine değil malike ait olduğu anlaşılacaktır.</p>\n\n<p class=\"p_Normal\">M.K.'nın 811 inci madde gerekçesinde ise; &quot;Yürürlükteki Kanunun 735 inci maddesini karşılamaktadır. Hükmün değişikliği yoktur. Yürürlükteki metninden farklı olarak , maddede, malik ve intifa hakkı sahibinden herhangi birinin talebiyle defter tutmanın söz konusu olabileceğini ifade etmek üzere &quot; ve&quot; yerine &quot;veya&quot; denilmiştir. Ayrıca talebin karşı tarafa yöneltilmesi gerektiği düşüncesinden hareketle malik veya intifa hakkı sahibinin defter tutmayı diğerinden talep edebileceği açıkça vurgulanmıştır. Yine yürürlükteki metinde olduğu gibi &quot;resmi defter&quot; denilmemiş; asıl olanın defterin resmen tutulması olduğu göz önünde tutularak &quot;noterlikçe resmen defterinin tutulması&quot; denilmiştir.&quot; açıklamasına yer verilmiştir.</p>\n\n<p class=\"p_Normal\">Deftere resmiyet vermeye yetkili olan makam <a href=\"javascript:void(0);\" onclick=\"return hmshowPopup(event, popid_115299588, this);\" class=\"popuplink\">Noterlik Kanunu</a>nun 60/2 maddesi uyarınca noterdir. Taraflardan biri, defterin noterce düzenlenmesine katılmaktan kaçınırsa, diğer taraf mahkemeye başvurarak, defterin mahkemece düzenlenmesini isteyebilecektir.</p>\n\n<p class=\"p_Normal\">Noter tarafından <a href=\"noterlik-kanunu.html\" class=\"topiclink\">Noterlik Kanunu</a> çerçevesinde düzenlenen defter &quot;resmi&quot; niteliktedir. Dolayısıyla, M.K.'nın 7 nci maddesi uyarınca resmi belgelere tanınan doğruluk karinesinden yararlanacak ve üçüncü kişileri de bağlayacaktır. Taraflar, dilerlerse, kendi aralarında özel nitelikte bir defter düzenleyip, imza edebileceklerdir.</p>\n\n<p class=\"p_Normal\">M.K.'nın 620 nci maddesinde resmi defter tutulmasına ilişkin düzenlemeye yer verilmekle birlikte, gerek bu madde, gerekse Türk Medeni Kanununun Velayet, Vesayet ve Miras Hükümlerinin Uygulanmasına İlişkin Tüzük ile Türk Medeni Kanununun Velayet, Vesayet ve &nbsp;Miras &nbsp; &nbsp; &nbsp; &nbsp;hükümlerinin &nbsp;Uygulanmasına &nbsp;ilişkin &nbsp;Tüzük &nbsp;Kaı;ısamında &nbsp;Tutulacak &nbsp;Defterler, &nbsp;Özel Kütük, Dosyalar, Tutanaklar Ve Diğer Evrakın Düzenlenmesine Dair Yönetmelik hükümleri kapsamında M.K. 811 inci madde gereğince tutulması icap eden defterin şekline yönelik herhangi bir düzenlemeye yer verilmemiştir.</p>\n\n<p class=\"p_Normal\">ligi yazı ekinde, malik tarafından muhatabın Antalya ili Muratpaşa ilçesi Demircikara (Şirinyalı) Mahallesi 5650 ada 12 nolu parselde bulunan 7 numaralı bağımsız bölümde intifa hakkı sahibi olduğu belirtilerek, M.K.'nın 811 inci maddesi uyarınca…inci Noterliğince resmen defterin tutulmasının talep edildiği, buna ilişkin uygun olunan gün ve saatin 7 günlük süre içerisinde bildirilmesinin istendiği, aksi takdirde talebin reddedilmiş sayılacağının belirtilerek, sair hususları içeren ihtarnamenin hazırlandığı anlaşılmıştır.</p>\n\n<p class=\"p_Normal\">Yukarıdaki izahatların ışığında;</p>\n\n<p class=\"p_Normal\">Mevzuatta herhangi bir açıklık olmamakla birlikte, tutulacak defterin şekli konusunda, Türk Medeni Kanununun Velayet, Vesayet ve Miras Hükümlerinin Uygulanmasına İlişkin Tüzük Kapsamında Tutulacak Defterler, Özel Kütük, Dosyalar, Tutanaklar Ve Diğer Evrakın Düzenlenmesine Dair Yönetmelikte gösterilen defter örneklerinden yararlanılabileceği,</p>\n\n<p class=\"p_Normal\">İlke olarak , zikredilen tutulacak deftere yeterli açıklık ve kesinlikle eşyaların durum ve niteliklerinin yazılacağı , tarafların, dilerlerse, eşyaların parasal değerlerini de defterde belirtebileceği,</p>\n\n<p class=\"p_Normal\">Ancak değerin belirtilmesi zorunluluğu bulunmadığı gibi, taraflardan birinin diğerini buna zorlayamayacağı,</p>\n\n<p class=\"p_Normal\">Tarafların intifa konusu eşyanın değerinin yazılmasını istedikleri halde, &nbsp;bedel &nbsp;konusunda uzlaşamayıp noter tarafından tespitinin yapılmasını talep etmeleri halinde, ayrı bir işlem ile değer tespitinin yapılarak bu durumun deftere yazılabileceği ve yapılan tespitin de &nbsp;işlem müstenidatı olarak eklenebileceği,</p>\n\n<p class=\"p_Normal\">Yeterli bir şekilde intifa hakkı konusu malın mahiyetinin, bütün özelliklerinin deftere yazılması ile;</p>\n\n<p class=\"p_Normal\">M.K.'nın 799 uncu maddesi gereğince intifa hakkının sona erdiği zaman geri verilecek malın ne durumda olması gerektiğinin ,</p>\n\n<p class=\"p_Normal\">M.K.'nın 819/1 nci maddesi gereğince tüketime elverişli &nbsp;malların &nbsp;değerinden &nbsp;doğan intifa hakkı sahibinin ödeyeceği borcun miktarının,</p>\n\n<p class=\"p_Normal\">M.K.'nın 819/2 nci maddesi gereğince aynen geri verilmesi kararlaştırılmadan kıymeti takdir edilerek teslim edilen menkuller bakımından intifa hakkı sahibinin ödeyeceği borcun miktarının,</p>\n\n<p class=\"p_Normal\">Belirlenmiş olacağı,</p>\n\n<p class=\"p_Normal\">işlemin , ilgililerin beyanlarının tespiti olduğu düşünülerek evrakın beyan tespiti ve düzenleme şeklinde yapılıp, bir nüshasının deftere yapıştırılması ve onaylanması , diğer nüshanın da cilbentte muhafaza edilmesi gerektiği,</p>\n\n<p class=\"p_Normal\">öncelikle defterin noter tarafından yevmiye numarası verilerek onaylanmasını müteakip diğer işlemlerin yapılması,</p>\n\n<p class=\"p_Normal\">Defterin giderlerinin intifa hakkı sahibiyle malik tarafından <a href=\"turk-medeni-kanunu.html\" class=\"topiclink\">TMK</a> 811 inci maddesi uyarınca yarı yarıya ödeneceği,</p>\n\n<p class=\"p_Normal\"><a href=\"javascript:void(0);\" onclick=\"return hmshowPopup(event, popid_1668834317X, this);\" class=\"popuplink\">Noterlik Kanunu Yönetmeliği</a>nin 46 ncı maddesinde noterliklerde tutulup, saklanması gereken defterler arasında yukarıda zikredilen deftere ilişkin herhangi bir düzenlemeye yer verilmemesi nedeni ile defterin tasdik edilip, resmiyet kazandırılmasını müteakip, muhafaza edilmek üzere taraflara teslim edilmesi icap ettiği düşünülmektedir.Bilgi ve takdirlerinize rica ederim.</p>\n\n<p class=\"p_Normal\">&nbsp;</p>\n\n<p class=\"p_Normal\">&nbsp;</p>\n\n<p class=\"p_Normal\">Dursun CİN </p>\n\n<p class=\"p_Normal\">Başkan</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"intifa-konusu-mallarin-resmi-defterinin-tutulmasi.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:24:29.600156"
}