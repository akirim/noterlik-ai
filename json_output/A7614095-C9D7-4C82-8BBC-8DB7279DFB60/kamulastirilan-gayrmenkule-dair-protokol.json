{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\kamulastirilan-gayrmenkule-dair-protokol.html",
    "title": "KAMULAŞTIRILAN GAYRİMENKULE DAİR PROTOKOL VE BEDEL TESPİT DAVASI",
    "description": "Yayın Tarihi:25.10.2018 Yayınlayan:AYDIN KAHRAMAN Konu: Kamulaştırılan gayrimenkule dair protokol ve bedel tespit davası İçerik:Mali Danışmanlık-200-29107",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ KAMULAŞTIRILAN GAYRİMENKULE DAİR PROTOKOL VE BEDEL TESPİT DAVASI Email Gönder KAMULAŞTIRILAN GAYRİMENKULE DAİR PROTOKOL VE BEDEL TESPİT DAVASI << Fihrist-Ana sayfa >> KAMULAŞTIRILAN GAYRİMENKULE DAİR PROTOKOL VE BEDEL TESPİT DAVASI SÖZLEŞMELER    DİĞER SÖZ.    MEVZUAT    GENELGE VE GENEL YAZILAR    T.N.B MEVZUATI Yayın Tarihi:25.10.2018 Yayınlayan:AYDIN KAHRAMAN Konu: Kamulaştırılan gayrimenkule dair protokol ve bedel tespit davası İçerik:Mali Danışmanlık-200-29107 İlgi: 18.09.2018 günlü ve 2018/57 sayılı yazınız; Yönetim Kurulunun 15.10.2018 günlü toplantısında görüşülen ilgide kayıtlı yazınız ekinde yer alan “PROTOKOL” başlıklı işlem örneği ile ilgili olarak hukuki ve mali yönden Birliğimiz görüşünün talep edildiği anlaşılmıştır. Hukuki yönden yapılan inceleme neticesinde, Protokolün 1 inci maddesinde, protokol konularının neler olduğu tespit edilmiştir. Protokolün 2 nci maddesinde ise Karayolları Genel Müdürlüğü tarafından açılacak kamulaştırma bedel tespiti ve tescil davası ile Karayolları Genel Müdürlüğü’ne veya başka bir kuruma karşı açılacak kamulaştırmasız el atma davalarında mahkeme tarafından tespit edilecek kamulaştırma bedelinin protokol taraflarından birine ait olduğu kararlaştırılmıştır. İşbu madde kapsamında yapılması istenen işlem aslında alacağın devri işlemidir. 2942 sayılı Kamulaştırma Kanunun 31. maddesinin b fıkrası gereğince Karayolları Genel Müdürlüğü tarafından bir yasaklılık bulunmaması halinde kamulaştırma bedeli tamamen ya da kısmen temlik edilebilir. Protokolün 3 üncü maddesinde, taşınmazın bir kısmının kamulaştırılmasına karar verilmemesi halinde bu kısmın mülkiyetinin herhangi bir satış bedeli alamdan protokol taraflarından birine tapuda devredilmesi kararlaştırılmıştır. Birliğimize ait Birleştirilmiş 7 sayılı genelgede açıklandığı üzere Tapu Sicil Tüzüğünün 47 inci ile Noterlik Kanunu Yönetmeliğinin 7 nci maddesinde yer alan hükümler, gerekse Adalet Bakanlığı HİGM 28.02.2017 tarihli ve 2904/3758 sayılı ile Tapu ve Kadastro Genel Müdürlüğünün 07.03.2017 tarihli ve E.514950 sayılı görüşleri nedeniyle gayrimenkul bağışlama vaadi sözleşmeleri noterliklerde düzenleme şeklinde düzenlenebilecektir. Protokolün 4 üncü maddesinde, protokole konu taşınmaz ile ilgili açılacak davalar Av. ********* tarafından takip edilecek olup, bu davalar nedeniyle mahkeme tarafından protokol tarafları lehine hükmedilecek mahkeme masrafları ve avukatlık ücretlerinin Av. ***********’a ait olacağı kararlaştırılmıştır. 1136 sayılı Avukatlık Kanununun 164 üncü maddesi gereğince avukatlar ücretsiz dava alamayacakları gibi dava sonunda, kararla tarifeye dayanılarak karşı tarafa yüklenecek vekalet ücreti de avukata aittir. İşbu madde kapsamında yapılması düşünülen avukatlık sözleşmesinde davanın aleyhe sonuçlanması hali düzenlenmemiş olup, buna ilişkin de düzenleme yapılması gerekmektedir. Mali yönden yapılan inceleme neticesinde, Protokolün 2 nci maddesinde, ileride açılacak ve mahkeme tarafından tespit edilecek kamulaştırma bedel tespiti ve tescil davası ile kamulaştırmasızı el atma davası dolayısıyla mahkemece tespit edilen kamulaştırma bedelinin **********’a temlik edildiği, 3 üncü maddesinde söz konusu kamulaştırmasız el atma davası neticesinde, mahkemece, gayrimenkulün kamulaştırılmamasına karar verilmesi durumunda, bu kısmın mülkiyetinin ***********’a devredileceği, 4 üncü maddesinde bahse konu davaların ve ileride açılacak başkaca davalarda lehe hükmedilecek mahkeme masrafları ve avukatlık ücretlerinin Av. *********’a ait olacağı, 5 inci maddesinde, taraflardan birisinin protokole riayet etmemesi durumunda, gayrimenkulün güncel satış değeri üzerinden %25 cezai şartı diğer tarafa ödemeyi kabul ettiği anlaşılmaktadır. Bilindiği üzere, 488 sayılı Damga Vergisi Kanununun 6 ncı maddesinde, “Bir kağıtta biribirinden tamamen ayrı birden fazla akit ve işlem bulunduğu takdirde bunların herbirinden ayrı ayrı vergi alınır. Bir kağıtta toplanan akit ve işlemler birbirine bağlı ve bir asıldan doğma oldukları takdirde Damga Vergisi, en yüksek vergi alınmasını gerektiren akit veya işlem üzerinden alınır. Ancak bu akit ve işlemlere asıl işlemin akitlerinden başka bir şahsın eklenen akit ve işlemi de ayrıca vergiye tabidir. Şu kadar ki; bir kağıt üzerinde birden fazla adi kefalet ve garanti taahhüdü bulunması halinde, ayrı ayrı olmak üzere bunlardan yalnızca birinden damga vergisi alınır. Pey akçesi, cayma tazminatı, ücret tevkifi, cezai şart gibi bir sözleşmenin müeyyidesi mahiyetinde olan taahhütlerden, başlı başına bir sözleşmeye konu olmadıkça damga vergisi alınmaz.” 10 uncu maddesinde, “Damga Vergisi nispi veya maktu olarak alınır. Nispi vergide, kağıtların nevi ve mahiyetlerine göre, bu kağıtlarda yazılı belli para, maktu vergide kağıtların mahiyetleri esastır. Belli para terimi, kağıtların ihtiva ettiği veya bunlarda yazılı rakamların hasıl edeceği parayı ifade eder.” 11 inci maddesinde, “Cari hesap şeklinde açılan kredilerle her türlü ikrazata ait taahhütname ve mukavelenameler (İskonto ve İştira senetleri taahhütnamesi-Dispans dahil) ve bunların temlik, yenileme, devir ve değiştirilmesine müteallik bütün kağıtlarda ve keza mektupların devir ve temlikine ilişkin mukavelename ve temliknamelerde ikraz veya temlik edilen para miktarının veya azami haddinin gösterilmesi mecburi olduğu, gösterilmediği takdirde bu kağıtların her birinden alınması gereken damga vergisi ile cezasının, olayın meydana çıktığı tarihte ilgili bulunduğu cari hesapta kayıtlı kredi veya ikrazat miktarına göre hesaplanır ve alınır.” hükümleri yer almaktadır. Anılan Kanuna ekli (1) sayılı tablonun I-Akitlerle ilgili kağıtlar bölümünün A/1 fıkrasında ise, belli parayı ihtiva eden mukavelenameler, taahhütnameler ve temliknamelerin binde 9,48 nispetinde damga vergisine tabi olduğu hükme bağlanmıştır. Yanı sıra, 492 sayılı Harçlar Kanununun 41 inci maddesinde, Noter harçlarının (2) sayılı tarifede yazılı işlemlerden değer veya ağırlık ölçüsüne göre nispi, işlemin nevi ve mahiyetine göre maktu esas üzerinden alınacağı belirtilmiş, 46 ncı maddesinde, birbiriyle ilgili işlerin bir arada bulunması durumunda bunlardan en yüksek harç alınmasını gerektiren iş üzerinden bir defa harç hükme bağlanmıştır. Kanuna ekli (2) sayılı tarifenin I/1 fıkrasında da muayyen bir meblağı ihtiva eden her nevi senet, mukavelename ve kağıtlardan beher imza için binde 1,13 oranında nispi harç tahsil edileceğine hükmedilmiştir. Buna göre, inceleme konusu protokolde belirtilen, A- Temlik işleminde kamulaştırma davaları neticesinde hükmedilen belli bir bedel mevcut ise devir/temlik konusu yapılan bu bedel üzerinden, Mahkeme kararı henüz kesinleşmemiş ise, açılan dava ile talep edilen kamulaştırma bedeli üzerinden, Protokolün 3 üncü maddesinde belirtilen ve kamulaştırma yapılmaması halinde devri taahhüt edilen 1365 ada 1 parselde yer alan gayrimenkulün kıymetinin belli değer olarak gösterilmesi neticesinde bu değer üzerinden, hesaplanacak en yüksek damga vergisi ve harcın alınmasını gerektiren değer üzerinden bir defa nispi damga vergisi ve harç tahsil edilmesi gerekmektedir. B- Mahkemece lehe hükmedilecek mahkeme masrafları ve avukatlık ücretinin belli bir değer ihtiva etmemesi, Ayrıca protokolde yer alan cezai şart taahhüdünün başlı başına bir sözleşmeye konu olmaması nedeniyle bu işlemlerden nispi damga vergisi ve harç tahsil edilmesi mümkün bulunmamaktadır. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Dursun CİN BAŞKAN 24/10/2018 Mali Danışmanlık Per.: N.ALTINDAL 24/10/2018 Mali Danışman Yard.: M.M.ÖKDEM 24/10/2018 Mali Danışman: A.KAHRAMAN 24/10/2018 Genel Sekreter Yard.:B.EMEL 24/10/2018 Genel Sekreter :Av.Dr.İ.GÜL Güncelleme: 05.02.2025 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "KAMULAŞTIRILAN GAYRİMENKULE DAİR PROTOKOL VE BEDEL TESPİT DAVASI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fkamulastirilan-gayrmenkule-dair-protokol.html",
        "title": "",
        "target": "",
        "type": "internal"
      },
      {
        "text": "KAMULAŞTIRILAN GAYRİMENKULE DAİR PROTOKOL VE BEDEL TESPİT DAVASI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?kamulastirilan-gayrmenkule-dair-protokol.html",
        "title": "",
        "target": "_top",
        "type": "internal"
      },
      {
        "text": "SÖZLEŞMELER",
        "href": "sozlesmeler.html",
        "title": "SÖZLEŞMELER DİZİNİ",
        "target": "",
        "type": "internal"
      },
      {
        "text": "DİĞER SÖZ.",
        "href": "diger-sozlesmeleri-dizini.html",
        "title": "DİĞER SÖZLEŞMELER",
        "target": "",
        "type": "internal"
      },
      {
        "text": "MEVZUAT",
        "href": "sozlesmeler-mevzuati.html",
        "title": "SÖZLEŞMELER MEVZUATI",
        "target": "",
        "type": "internal"
      },
      {
        "text": "GENELGE VE GENEL YAZILAR",
        "href": "sozlesmeler-hakkinda-genelge-genel-yazilar.html",
        "title": "SÖZLEŞMELER HAKKINDA GENELGE VE GENEL YAZILAR",
        "target": "",
        "type": "internal"
      },
      {
        "text": "T.N.B MEVZUATI",
        "href": "tnb-mevzuati.html",
        "title": "T.N.B MEVZUATI",
        "target": "",
        "type": "internal"
      },
      {
        "text": "Birleştirilmiş 7 sayılı genelge",
        "href": "noterlik-islemlerinde-gorev-ve-yetkiye-iliskin-hususlar-birlestirilmis-7-sayili-genelge.html",
        "title": "",
        "target": "",
        "type": "internal"
      },
      {
        "text": "Noterlik Kanunu Yönetmeliği",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Avukatlık Kanunu",
        "href": "avukatlik-kanunu.html",
        "title": "",
        "target": "",
        "type": "internal"
      },
      {
        "text": "Güncelleme: 05.02.2025",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "KAMULAŞTIRILAN GAYRİMENKULE DAİR PROTOKOL VE BEDEL TESPİT DAVASI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>KAMULAŞTIRILAN GAYRİMENKULE DAİR PROTOKOL VE BEDEL TESPİT DAVASI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:25.10.2018 Yayınlayan:AYDIN KAHRAMAN Konu: Kamulaştırılan gayrimenkule dair protokol ve bedel tespit davası İçerik:Mali Danışmanlık-200-29107\" />\n\n   <link rel=\"canonical\" content=\"noterlikrehberi.net/rehber/index.html?kamulastirilan-gayrmenkule-dair-protokol.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"kamulastirilan-gayrmenkule-dair-protokol.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"KAMULAŞTIRILAN GAYRİMENKULE DAİR PROTOKOL VE BEDEL TESPİT DAVASI\",\n\n   mailsubject: \"Tavsiye: Noterlik Rehberi - KAMULAŞTIRILAN GAYRİMENKULE DAİR PROTOKOL VE BEDEL TESPİT DAVASI &nbsp; &nbsp;SÖZLEŞMELER&nbsp; &nbsp;DİĞER SÖZ.&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;T.N.B MEVZUATI\",\n\n   sharesubject: \"Noterlik Rehberi - KAMULAŞTIRILAN GAYRİMENKULE DAİR PROTOKOL VE BEDEL TESPİT DAVASI &nbsp; &nbsp;SÖZLEŞMELER&nbsp; &nbsp;DİĞER SÖZ.&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;T.N.B MEVZUATI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"KAMULASTIRILAN-GAYRMENKULE-DAIR-PROTOKOL\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"kamulastirilan-gayrmenkule-dair-protokol.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?kamulastirilan-gayrmenkule-dair-protokol.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?kamulastirilan-gayrmenkule-dair-protokol.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?kamulastirilan-gayrmenkule-dair-protokol.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?kamulastirilan-gayrmenkule-dair-protokol.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fkamulastirilan-gayrmenkule-dair-protokol.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>KAMULAŞTIRILAN GAYRİMENKULE DAİR PROTOKOL VE BEDEL TESPİT DAVASI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?kamulastirilan-gayrmenkule-dair-protokol.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">KAMULAŞTIRILAN GAYRİMENKULE DAİR PROTOKOL VE BEDEL TESPİT DAVASI</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"sozlesmeler.html\" class=\"topiclink\" title=\"SÖZLEŞMELER DİZİNİ\">SÖZLEŞMELER</a>  &nbsp; <a href=\"diger-sozlesmeleri-dizini.html\" class=\"topiclink\" title=\"DİĞER SÖZLEŞMELER\">DİĞER SÖZ.</a>  &nbsp; <a href=\"sozlesmeler-mevzuati.html\" class=\"topiclink\" title=\"SÖZLEŞMELER MEVZUATI\">MEVZUAT</a>  &nbsp; <a href=\"sozlesmeler-hakkinda-genelge-genel-yazilar.html\" class=\"topiclink\" title=\"SÖZLEŞMELER HAKKINDA GENELGE VE GENEL YAZILAR\">GENELGE VE GENEL YAZILAR</a>  &nbsp; <a href=\"tnb-mevzuati.html\" class=\"topiclink\" title=\"T.N.B MEVZUATI\">T.N.B MEVZUATI</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi:25.10.2018</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan:AYDIN KAHRAMAN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu: Kamulaştırılan gayrimenkule dair protokol ve bedel tespit davası</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İçerik:Mali Danışmanlık-200-29107 &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi: 18.09.2018 günlü ve 2018/57 sayılı yazınız;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Yönetim Kurulunun 15.10.2018 günlü toplantısında görüşülen ilgide kayıtlı yazınız ekinde yer alan “PROTOKOL” başlıklı işlem örneği ile ilgili olarak hukuki ve mali yönden Birliğimiz görüşünün talep edildiği anlaşılmıştır. &nbsp; &nbsp; &nbsp; </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Hukuki yönden yapılan inceleme neticesinde,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Protokolün 1 inci maddesinde, protokol konularının neler olduğu tespit edilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Protokolün 2 nci maddesinde ise Karayolları Genel Müdürlüğü tarafından açılacak kamulaştırma bedel tespiti ve tescil davası ile Karayolları Genel Müdürlüğü’ne veya başka bir kuruma karşı açılacak kamulaştırmasız el atma davalarında mahkeme tarafından tespit edilecek kamulaştırma bedelinin protokol taraflarından birine ait olduğu kararlaştırılmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; İşbu madde kapsamında yapılması istenen işlem aslında alacağın devri işlemidir. 2942 sayılı Kamulaştırma Kanunun 31. maddesinin b fıkrası gereğince Karayolları Genel Müdürlüğü tarafından bir yasaklılık bulunmaması halinde kamulaştırma bedeli tamamen ya da kısmen temlik edilebilir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Protokolün 3 üncü maddesinde, taşınmazın bir kısmının kamulaştırılmasına karar verilmemesi halinde bu kısmın mülkiyetinin herhangi bir satış bedeli alamdan protokol taraflarından birine tapuda devredilmesi kararlaştırılmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Birliğimize ait </span><a href=\"noterlik-islemlerinde-gorev-ve-yetkiye-iliskin-hususlar-birlestirilmis-7-sayili-genelge.html\" class=\"topiclink\">Birleştirilmiş 7 sayılı genelge</a><span class=\"f_Arial12\">de açıklandığı üzere Tapu Sicil Tüzüğünün 47 inci ile </span><a href=\"javascript:void(0);\" onclick=\"return hmshowPopup(event, popid_1237405622X, this);\" class=\"popuplink\">Noterlik Kanunu Yönetmeliği</a><span class=\"f_Arial12\">nin 7 nci maddesinde yer alan hükümler, gerekse Adalet Bakanlığı HİGM 28.02.2017 tarihli ve 2904/3758 sayılı ile Tapu ve Kadastro Genel Müdürlüğünün 07.03.2017 tarihli ve E.514950 sayılı görüşleri nedeniyle gayrimenkul bağışlama vaadi sözleşmeleri noterliklerde düzenleme şeklinde düzenlenebilecektir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Protokolün 4 üncü maddesinde, protokole konu taşınmaz ile ilgili açılacak davalar Av. ********* tarafından takip edilecek olup, bu davalar nedeniyle mahkeme tarafından protokol tarafları lehine hükmedilecek mahkeme masrafları ve avukatlık ücretlerinin Av. ***********’a ait olacağı kararlaştırılmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">1136 sayılı </span><a href=\"avukatlik-kanunu.html\" class=\"topiclink\">Avukatlık Kanunu</a><span class=\"f_Arial12\">nun 164 üncü maddesi gereğince avukatlar ücretsiz dava alamayacakları gibi dava sonunda, kararla tarifeye dayanılarak karşı tarafa yüklenecek vekalet ücreti de avukata aittir. İşbu madde kapsamında yapılması düşünülen avukatlık sözleşmesinde davanın aleyhe sonuçlanması hali düzenlenmemiş olup, buna ilişkin de düzenleme yapılması gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Mali yönden yapılan inceleme neticesinde,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Protokolün 2 nci maddesinde, ileride açılacak ve mahkeme tarafından tespit edilecek kamulaştırma bedel tespiti ve tescil davası ile kamulaştırmasızı el atma davası dolayısıyla mahkemece tespit edilen kamulaştırma bedelinin **********’a temlik edildiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">3 üncü maddesinde söz konusu kamulaştırmasız el atma davası neticesinde, mahkemece, gayrimenkulün kamulaştırılmamasına karar verilmesi durumunda, bu kısmın mülkiyetinin ***********’a devredileceği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">4 üncü maddesinde bahse konu davaların ve ileride açılacak başkaca davalarda lehe hükmedilecek mahkeme masrafları ve avukatlık ücretlerinin Av. *********’a ait olacağı,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">5 inci maddesinde, taraflardan birisinin protokole riayet etmemesi durumunda, gayrimenkulün güncel satış değeri üzerinden %25 cezai şartı diğer tarafa ödemeyi kabul ettiği anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Bilindiği üzere, 488 sayılı Damga Vergisi Kanununun 6 ncı maddesinde, “Bir kağıtta biribirinden tamamen ayrı birden fazla akit ve işlem bulunduğu takdirde bunların herbirinden ayrı ayrı vergi alınır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Bir kağıtta toplanan akit ve işlemler birbirine bağlı ve bir asıldan doğma oldukları takdirde Damga Vergisi, en yüksek vergi alınmasını gerektiren akit veya işlem üzerinden alınır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Ancak bu akit ve işlemlere asıl işlemin akitlerinden başka bir şahsın eklenen akit ve işlemi de ayrıca vergiye tabidir. Şu kadar ki; bir kağıt üzerinde birden fazla adi kefalet ve garanti taahhüdü bulunması halinde, ayrı ayrı olmak üzere bunlardan yalnızca birinden damga vergisi alınır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Pey akçesi, cayma tazminatı, ücret tevkifi, cezai şart gibi bir sözleşmenin müeyyidesi mahiyetinde olan taahhütlerden, başlı başına bir sözleşmeye konu olmadıkça damga vergisi alınmaz.”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">10 uncu maddesinde, “Damga Vergisi nispi veya maktu olarak alınır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Nispi vergide, kağıtların nevi ve mahiyetlerine göre, bu kağıtlarda yazılı belli para, maktu vergide kağıtların mahiyetleri esastır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Belli para terimi, kağıtların ihtiva ettiği veya bunlarda yazılı rakamların hasıl edeceği parayı ifade eder.”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;11 inci maddesinde, “Cari hesap şeklinde açılan kredilerle her türlü ikrazata ait taahhütname ve mukavelenameler (İskonto ve İştira senetleri taahhütnamesi-Dispans dahil) ve bunların temlik, yenileme, devir ve değiştirilmesine müteallik bütün kağıtlarda ve keza mektupların devir ve temlikine ilişkin mukavelename ve temliknamelerde ikraz veya temlik edilen para miktarının veya azami haddinin gösterilmesi mecburi olduğu, gösterilmediği takdirde bu kağıtların her birinden alınması gereken damga vergisi ile cezasının, olayın meydana çıktığı tarihte ilgili bulunduğu cari hesapta kayıtlı kredi veya ikrazat miktarına göre hesaplanır ve alınır.” hükümleri yer almaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Anılan Kanuna ekli (1) sayılı tablonun I-Akitlerle ilgili kağıtlar bölümünün A/1 fıkrasında ise, belli parayı ihtiva eden mukavelenameler, taahhütnameler ve temliknamelerin binde 9,48 nispetinde damga vergisine tabi olduğu hükme bağlanmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Yanı sıra, 492 sayılı Harçlar Kanununun 41 inci maddesinde, Noter harçlarının (2) sayılı tarifede yazılı işlemlerden değer veya ağırlık ölçüsüne göre nispi, işlemin nevi ve mahiyetine göre maktu esas üzerinden alınacağı belirtilmiş,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">46 ncı maddesinde, birbiriyle ilgili işlerin bir arada bulunması durumunda bunlardan en yüksek harç alınmasını gerektiren iş üzerinden bir defa harç hükme bağlanmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Kanuna ekli (2) sayılı tarifenin I/1 fıkrasında da muayyen bir meblağı ihtiva eden her nevi senet, mukavelename ve kağıtlardan beher imza için binde 1,13 oranında nispi harç tahsil edileceğine hükmedilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Buna göre, inceleme konusu protokolde belirtilen,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">A- Temlik işleminde kamulaştırma davaları neticesinde hükmedilen belli bir bedel mevcut ise devir/temlik konusu yapılan bu bedel üzerinden,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Mahkeme kararı henüz kesinleşmemiş ise, açılan dava ile talep edilen kamulaştırma bedeli üzerinden, &nbsp; </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;Protokolün 3 üncü maddesinde belirtilen ve kamulaştırma yapılmaması halinde devri taahhüt edilen 1365 ada 1 parselde yer alan gayrimenkulün kıymetinin belli değer olarak gösterilmesi neticesinde bu değer üzerinden,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">hesaplanacak en yüksek damga vergisi ve harcın alınmasını gerektiren değer üzerinden bir defa nispi damga vergisi ve harç tahsil edilmesi gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">B- Mahkemece lehe hükmedilecek mahkeme masrafları ve avukatlık ücretinin belli bir değer ihtiva etmemesi,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Ayrıca protokolde yer alan cezai şart taahhüdünün başlı başına bir sözleşmeye konu olmaması nedeniyle bu işlemlerden nispi damga vergisi ve harç tahsil edilmesi mümkün bulunmamaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Dursun CİN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">BAŞKAN </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">24/10/2018 Mali Danışmanlık Per.: N.ALTINDAL</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">24/10/2018 Mali Danışman Yard.: M.M.ÖKDEM</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">24/10/2018 Mali Danışman: A.KAHRAMAN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">24/10/2018 Genel Sekreter Yard.:B.EMEL</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">24/10/2018 Genel Sekreter :Av.Dr.İ.GÜL</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"kamulastirilan-gayrmenkule-dair-protokol.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 05.02.2025</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:24:57.888360"
}