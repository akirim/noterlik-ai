{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\kat-irtifakinin-terkinine-muvafakat.html",
    "title": "KAT İRTİFAKININ TERKİNİNE MUVAFAKAT",
    "description": "Yayın Tarihi: 10.12.2021 Yayınlayan: MEHMET MERT ÖKDEM Konu: Kat İrtifakının Terkini Yenisinin Tesisi ve Diğer Hususlarda Muvafakat İçerik: Mali Danışmanlık-44-7184-01.03.2021",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ KAT İRTİFAKININ TERKİNİNE MUVAFAKAT Email Gönder KAT İRTİFAKININ TERKİNİNE MUVAFAKAT << Fihrist-Ana sayfa >> KAT İRTİFAKININ TERKİNİNE MUVAFAKAT MUVAFAKATNAME    İNŞAAT MUVAFAKATI    KÜÇÜKL. MUVAFAKATI    DİĞER MUVAFAKAT    MEVZUAT    39 SAYILI GENELGE    45 SAYILI GENELGE Yayın Tarihi: 10.12.2021 Yayınlayan: MEHMET MERT ÖKDEM Konu: Kat İrtifakının Terkini Yenisinin Tesisi ve Diğer Hususlarda Muvafakat İçerik: Mali Danışmanlık-44-7184-01.03.2021 Sayın ...... Noteri İlgi: 31.12.2020 tarih ve 2020/343 sayılı yazınız. Yönetim Kurulumuzun 15.02.2021 günlü toplantısında görüşülen ilgide kayıtlı yazınız ekinde bulunan ve aynı konulardaki vekaletnameye ek olarak tanzim edilen, kat irtifakının terkini ile yeniden kat irtifakı tesisine, muhtemel imar artışından hak talebinde bulunulmayacağına ve bu konuda işlemlerin yapılmasına muvafakat edildiğine dair muvafakatnamenin yapılmasında hukuki bir sakınca olup olmadığı, alınacak harç ve damga vergisi yönünden konunun incelenerek hukuki ve mali yönden görüş verilmesi istenilmektedir. Türk Medeni Kanununun 9 ila 12 nci maddeleri hükümleri doğrultusunda, ayırt etme gücüne sahip ve kısıtlı olmayan her ergin kişi, 48 inci maddesi hükmü gereğince de, cins, yaş, hısımlık gibi yaradılış gereği insana özgü niteliklere bağlı olanlar dışındaki bütün haklara ve borçlara ehil olmaları nedeniyle de tüzel kişiler, iş ve işlemleriyle ilgili olarak noterliklerde bir gerçek veya tüzel kişiyi temsilci tayin edip, vekâlet verebilmektedir. Birliğimize ait ( 38 ) sayılı birleştirilmiş genelgede izah edildiği üzere, Adalet Bakanlığı Hukuk İşleri Genel Müdürlüğünün 21.7.1994 tarih ve 14402 sayılı yazısında \"Bilindiği gibi Noterlik Kanununun 53 üncü maddesi gereğince kanunların emredici hükümlerine aykırı akitlerin noterliklerde yapılmaması gerekmektedir. Ancak, daire satın alan kişilerin noterliklerde yaptırmak istedikleri, ilave yapılacak katlarda hiçbir haklarının olmadığı konusundaki senetlerin ise noterliklerde yapılmasında herhangi bir hukuki sakınca bulunmamaktadır. Bu nedenle bu sözleşmelerin noterliklerde yapılabileceği düşünülmektedir.\" yönünde görüş bildirmiştir. Bildirilen görüş doğrultusunda, kat ilavesi izni verildiği takdirde, ilave edilecek katta herhangi bir hak iddia edilmeyeceğine dair sözleşmelerin noterliklerde yapılması mümkün bulunmaktadır. Feragat bir kimsenin hakkından kendi isteği ile vazgeçmesidir. Her türlü haktan vazgeçilebilmekle birlikte, doğmamış haktan peşinen vazgeçilemeyeceği evrensel hukuk ilkesi olup, dava hakkı olan medeni hakları kullanmaktan önceden feragat edilmesi mümkün değildir. Yargıtay Hukuk Genel Kurulunun 31.03.1993 tarih 1992/16-759 esas 1993/132 karar, 11 inci Hukuk Dairesinin 14.10.1997 tarih 1997/4264 esas 1997/7002 karar, 2 nci Hukuk Dairesinin 24.02.2003 tarih 2003/1076 esas 2003/2320 karar, 13 üncü Hukuk Dairesinin 11.10.2004 tarih 2004/6611 esas 2004/14120 karar, 15 inci Hukuk Dairesinin 04.04.2007 tarih 2006/1819 esas 2007/2112 karar sayılı içtihatları da benzer nitelikte olup, Birliğimize ait (45) sayılı birleştirilmiş genelgede aynı doğrultuda düzenlenmiştir. Söz konusu işlem örneğinin incelenmesi neticesinde; İstanbul İli Beylikdüzü İlçesinde maliki bulunduğu bağımsız bölümün hali hazırdaki konum ve büyüklüğünü değiştirmemek kayıt ve şartıyla, projeyi tadil etmesine, mevcut kat irtifakının terkini ile yeni kat irtifakı tesisine, bloğa eklenecek ve/veya birleştirilecek bağımsız bölümler neticesinde kat ve bağımsız bölüm numarasında değişiklik olabileceğini beyan ile oluşacak yeni kat ve daire numarası için de geçerli olmak üzere, inşaat işlerinin ve işlemlerinin tamamlanması, kat mülkiyeti kurulması aşamasına kadar yazılı işlemlerde kendisini temsil etmesi, eklenecek ve birleştirilecek bağımsız bölümler neticesinde yeni oluşacak kat ve bağımsız bölümler ile ilgili tüm kurum ve kuruluşlar nezdinde ...Ltd.Şti./... Anonim Şirketinin adına hareket edebileceğine, imar artışı, emsal artışı ve tadiller sonucu yeni oluşacak bağımsız bölüm ve eklentileri ile ilgili herhangi bir hak talebinde bulunmayacağının kabulü ile her türlü projede tadilat ve değişiklik yapılmasına rıza ve muvafakatinin bulunduğuna dair bu konularda adı geçen şirketi adına yetkilendirildiği anlaşılmaktadır. Yukarıdaki izahatlar da nazara alınarak; İlgi yazıya ekli işlemin, imar artışı, emsal artışı ve tadiller sonucu yeni oluşacak bağımsız bölüm ve eklentileri ile ilgili herhangi bir hak talebinde bulunmayacağına ilişkin talebinin doğmamış haktan feragat, her türlü projede tadilat ve değişiklik yapılmasına rıza ve muvafakatinin bulunduğuna dair talebinin muvafakat, diğer bölümünün ise vekâletname hükmünde olduğu, Kat Mülkiyeti Kanununun 42 inci maddesi uyarınca taşınmaza ilişkin proje değişikliği yapılabileceğinden bu konuda muvafakat düzenlenebileceği, Aynı Yasanın 49 uncu maddesi uyarınca kat irtifakının sona erdirilip, 14 üncü maddesi uyarınca da yeniden kurulabileceğinden, kat irtifakının terkin ve tesisine yönelik vekâletname verilebileceği, Doğmamış haktan feragat edilemeyecek olmakla birlikte, ilgilinin bu konuda ısrar etmesi halinde, noterlikte kalan nüshaya \"doğmamış haktan feragat edilemeyeceği tarafıma hatırlatılmış olup, işlem talebim üzerine yapılmıştır” beyanını imzalatmak suretiyle işlemin yapılabileceği, Türk Medeni Kanununun 9, 12 ve 48. maddeleri nazara alınarak talebe yönelik vekâletname düzenlenebileceği, düşünülmektedir. Diğer taraftan, 488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu; 3 üncü maddesinde damga vergisinin mükellefinin kağıtları imzalayanlar olduğu; 10 uncu maddesinde, damga vergisinin nispi veya maktu olarak alınacağı, nispi vergide kağıtların nev’i ve mahiyetine göre bu kağıtlarda yazılı belli paranın, maktu vergide kağıtların mahiyetinin esas alınacağı, belli para teriminin kağıtların ihtiva ettiği veya bunlarda yazılı rakamların hasıl edeceği parayı ifade ettiği, Kanuna ekli (1) sayılı tablonun “1. Akitlerle ilgili kağıtlar” başlıklı bölümünde A/1 fıkrasında, belli parayı ihtiva eden mukavelenameler, taahhütnameler ve temliknamelerin nispi damga vergisine tabi olduğu hükme bağlanmıştır. 492 sayılı Harçlar Kanununun 42 inci maddesinde, “Değer veya ağırlık ölçüsüne göre harca tabi işlemlerde (2) sayılı tarifede yazılı değer veya ağırlık esastır. Menkul ve gayrimenkul mallar hakkında alım, satım, taahhüt ve rehinle ilgili her nevi mukavele, senet ve kağıtlarda değer gösterilmesi mecburidir. Rehin bordroları ile kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler hakkında bu hüküm uygulanmaz” hükmü yer almaktadır. Yukarıda yer alan kanun hükümleri çerçevesinde incelenen işlem örneğinde; İstanbul İli Beylikdüzü İlçesinde bulunan gayrimenkulün malikinin, maliki bulunduğu gayrimenkul ile ilgili maliki olduğu bağımsız bölümün hali hazırdaki konum ve büyüklüğünü değiştirmemek kayıt ve şartıyla, projeyi tadil etmesine, mevcut kat irtifakının terkini ile yeni kat irtifakı tesisine, bloka eklenecek ve/veya birleştirilecek bağımsız bölümler neticesinde kat ve bağımsız bölüm numarasında değişiklik olabileceğini beyan ile oluşacak yeni kat ve daire numarası için de geçerli olmak üzere, inşaat işlerinin ve işlemlerinin tamamlanması, kat mülkiyeti kurulması aşamasına kadar yazılı işlemlerde kendisini temsil etmesi, imar artışı, emsal artışı ve tadiller sonucu yeni oluşacak bağımsız bölüm ve eklentileri ile ilgili herhangi bir hak talebinde bulunmayacağının kabulü ile eklenecek ve birleştirilecek bağımsız bölümler neticesinde yeni oluşacak kat ve bağımsız bölümler ile ilgili tüm kurum ve kuruluşlar nezdinde ...Ltd.Şti./... Anonim Şirketinin adına hareket edebileceğine, her türlü projede tadilat ve değişiklik yapılmasına rıza ve muvafakatinin bulunduğuna dair bu konularda adı geçen şirketi yetkilendirdiği anlaşılmaktadır. Bahse konu muvafakatname, 492 sayılı Harçlar Kanununun 42 nci maddesine göre değer gösterilmesini gerektiren taahhütname vasfına haiz olmadığından, bir değer gösterilmesi gerekmemektedir. Benzer konudaki muvafakatnameler ile ilgili Birliğimizin 2016/12 sayılı Genelgesinde bu doğrultuda açıklamalar yapılmıştır. Yanısıra, yazınızda aynı konularda verilen vekaletnameye ek olarak yapıldığı ifade edilen ekli işlem örneğinde, imar artışı emsal artışı ve tadiller sonucunda yeni oluşacak bağımsız bölüm ve eklentileri ile ilgili herhangi bir hak talebinde bulunulmayacağına ilişkin feragat, her türlü projede tadilat ve değişiklik yapılmasına rıza ve muvafakatının bulunduğuna dair muvafakat, bu konularda adı geçen şirketin yetkilendirildiğine dair vekalet olmak üzere birden fazla işlemin yer aldığı anlaşılmaktadır. 492 sayılı Harçlar Kanununun 46 ncı maddesinde, “Birbiriyle ilgili işler birarada bulunursa en yüksek harç alınmasını gerektiren iş üzerinden bir harç alınır.” hükmü yer almaktadır. Buna göre, yukarıda belirtilen işlemlerden her birinin maktu harca tabi tutulması gerekmekle birlikte, Harçlar Kanununun 46 ncı maddesi uyarınca, en yüksek harcın alınması gereken işlemden bir harç alınması icap etmektedir. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim. Dursun CİN Başkan Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "KAT İRTİFAKININ TERKİNİNE MUVAFAKAT",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fkat-irtifakinin-terkinine-muvafakat.html",
        "title": "",
        "target": "",
        "type": "internal"
      },
      {
        "text": "KAT İRTİFAKININ TERKİNİNE MUVAFAKAT",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?kat-irtifakinin-terkinine-muvafakat.html",
        "title": "",
        "target": "_top",
        "type": "internal"
      },
      {
        "text": "MUVAFAKATNAME",
        "href": "muvafakatnameler.html",
        "title": "MUVAFAKATNAMELER DİZİNİ",
        "target": "",
        "type": "internal"
      },
      {
        "text": "İNŞAAT MUVAFAKATI",
        "href": "insaat-muvafakatnameleri.html",
        "title": "İNŞAAT MUVAFAKATNAMELERİ DİZİNİ",
        "target": "",
        "type": "internal"
      },
      {
        "text": "KÜÇÜKL. MUVAFAKATI",
        "href": "kucuklerin-muvafakatnameleri.html",
        "title": "KÜÇÜKLERİN MUVAFAKATNAMELERİ DİZİNİ",
        "target": "",
        "type": "internal"
      },
      {
        "text": "DİĞER MUVAFAKAT",
        "href": "diger-muvafakatnameler.html",
        "title": "DİĞER MUVAFAKATNAMELER DİZİNİ",
        "target": "",
        "type": "internal"
      },
      {
        "text": "MEVZUAT",
        "href": "mevzuat-diger-muvafakatnameler.html",
        "title": "MEVZUAT - MUVAFAKATNAMELER",
        "target": "",
        "type": "internal"
      },
      {
        "text": "39 SAYILI GENELGE",
        "href": "arac-devir-kiralama-rehin-islemleri-hak-birlestirilmis-39-sayili-genelge.html",
        "title": "TESCİL EDİLMİŞ ARAÇLARIN HER TÜRLÜ DEVİRLERİ İLE KİRALAMA VE REHİN İŞLEMLERİ HAK.BİRLEŞTİRİLMİŞ 39 SAYILI GENELGE",
        "target": "",
        "type": "internal"
      },
      {
        "text": "45 SAYILI GENELGE",
        "href": "muvafakat-ve-feragat-beyanlari-hak-birlestirilmis-45-sayili-genelge.html",
        "title": "MUVAFAKAT VE FERAGAT BEYANLARI İŞLEMLERİNE İLİŞKİN DÜZENLEMELER VE AÇIKLAMALAR HAK BİRLEŞTİRİLMİŞ 45 SAYILI GENELGE",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html#9",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html#9",
        "title": "",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "KAT İRTİFAKININ TERKİNİNE MUVAFAKAT"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>KAT İRTİFAKININ TERKİNİNE MUVAFAKAT</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi: 10.12.2021 Yayınlayan: MEHMET MERT ÖKDEM Konu: Kat İrtifakının Terkini Yenisinin Tesisi ve Diğer Hususlarda Muvafakat İçerik: Mali Danışmanlık-44-7184-01.03.2021\" />\n\n   <link rel=\"canonical\" content=\"noterlikrehberi.net/rehber/index.html?kat-irtifakinin-terkinine-muvafakat.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"kat-irtifakinin-terkinine-muvafakat.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"KAT İRTİFAKININ TERKİNİNE MUVAFAKAT\",\n\n   mailsubject: \"Tavsiye: Noterlik Rehberi - KAT İRTİFAKININ TERKİNİNE MUVAFAKAT &nbsp; &nbsp;MUVAFAKATNAME&nbsp; &nbsp;İNŞAAT MUVAFAKATI&nbsp; &nbsp;KÜÇÜKL. MUVAFAKATI&nbsp; &nbsp;DİĞER MUVAFAKAT&nbsp; &nbsp;MEVZUAT&nbsp; &nbsp;39 SAYILI GENELGE&nbsp; &nbsp;45 SAYILI GENELGE\",\n\n   sharesubject: \"Noterlik Rehberi - KAT İRTİFAKININ TERKİNİNE MUVAFAKAT &nbsp; &nbsp;MUVAFAKATNAME&nbsp; &nbsp;İNŞAAT MUVAFAKATI&nbsp; &nbsp;KÜÇÜKL. MUVAFAKATI&nbsp; &nbsp;DİĞER MUVAFAKAT&nbsp; &nbsp;MEVZUAT&nbsp; &nbsp;39 SAYILI GENELGE&nbsp; &nbsp;45 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"KAT-IRTIFAKININ-TERKININE-MUVAFAKAT\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"kat-irtifakinin-terkinine-muvafakat.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?kat-irtifakinin-terkinine-muvafakat.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?kat-irtifakinin-terkinine-muvafakat.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?kat-irtifakinin-terkinine-muvafakat.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?kat-irtifakinin-terkinine-muvafakat.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fkat-irtifakinin-terkinine-muvafakat.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>KAT İRTİFAKININ TERKİNİNE MUVAFAKAT</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?kat-irtifakinin-terkinine-muvafakat.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">KAT İRTİFAKININ TERKİNİNE MUVAFAKAT</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"muvafakatnameler.html\" class=\"topiclink\" title=\"MUVAFAKATNAMELER DİZİNİ\">MUVAFAKATNAME</a>  &nbsp; <a href=\"insaat-muvafakatnameleri.html\" class=\"topiclink\" title=\"İNŞAAT MUVAFAKATNAMELERİ DİZİNİ\">İNŞAAT MUVAFAKATI</a>  &nbsp; <a href=\"kucuklerin-muvafakatnameleri.html\" class=\"topiclink\" title=\"KÜÇÜKLERİN MUVAFAKATNAMELERİ DİZİNİ\">KÜÇÜKL. MUVAFAKATI</a>  &nbsp; <a href=\"diger-muvafakatnameler.html\" class=\"topiclink\" title=\"DİĞER MUVAFAKATNAMELER DİZİNİ\">DİĞER MUVAFAKAT</a>  &nbsp; <a href=\"mevzuat-diger-muvafakatnameler.html\" class=\"topiclink\" title=\"MEVZUAT - MUVAFAKATNAMELER\">MEVZUAT</a>  &nbsp; <a href=\"arac-devir-kiralama-rehin-islemleri-hak-birlestirilmis-39-sayili-genelge.html\" class=\"topiclink\" title=\"TESCİL EDİLMİŞ ARAÇLARIN HER TÜRLÜ DEVİRLERİ İLE KİRALAMA VE REHİN İŞLEMLERİ HAK.BİRLEŞTİRİLMİŞ 39 SAYILI GENELGE\">39 SAYILI GENELGE</a>  &nbsp; <a href=\"muvafakat-ve-feragat-beyanlari-hak-birlestirilmis-45-sayili-genelge.html\" class=\"topiclink\" title=\"MUVAFAKAT VE FERAGAT BEYANLARI İŞLEMLERİNE İLİŞKİN DÜZENLEMELER VE AÇIKLAMALAR HAK BİRLEŞTİRİLMİŞ 45 SAYILI GENELGE\">45 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"background: #ffffff;\"><span style=\"font-weight: bold;\">Yayın Tarihi: </span>10.12.2021</p>\n\n<p style=\"background: #ffffff;\"><span style=\"font-weight: bold;\">Yayınlayan: </span>MEHMET MERT ÖKDEM</p>\n\n<p style=\"background: #ffffff;\"><span style=\"font-weight: bold;\">Konu: </span>Kat İrtifakının Terkini Yenisinin Tesisi ve Diğer Hususlarda Muvafakat</p>\n\n<p style=\"background: #ffffff;\"><span style=\"font-weight: bold;\">İçerik: </span>Mali Danışmanlık<span style=\"font-weight: bold;\">-44-7184</span>-<span style=\"font-weight: bold;\">01.03.2021</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-weight: bold;\">Sayın ...... Noteri</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"> </p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">İlgi: </span>31.12.2020 tarih ve 2020/343 sayılı yazınız.</p>\n\n<p style=\"background: #ffffff; margin: 0 0 7px 0;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Yönetim Kurulumuzun 15.02.2021 günlü toplantısında görüşülen ilgide kayıtlı yazınız ekinde bulunan ve aynı konulardaki vekaletnameye ek olarak tanzim edilen, kat irtifakının terkini ile yeniden kat irtifakı tesisine, muhtemel imar artışından hak talebinde bulunulmayacağına ve bu konuda işlemlerin yapılmasına muvafakat edildiğine dair muvafakatnamenin yapılmasında hukuki bir sakınca olup olmadığı, alınacak harç ve damga vergisi yönünden konunun incelenerek hukuki ve mali yönden görüş verilmesi istenilmektedir.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; <a href=\"turk-medeni-kanunu.html#9\" class=\"topiclink\">Türk Medeni Kanunu</a>nun 9 ila 12 nci maddeleri hükümleri doğrultusunda, ayırt etme gücüne sahip ve kısıtlı olmayan her ergin kişi, 48 inci maddesi hükmü gereğince de, cins, yaş, hısımlık gibi yaradılış gereği insana özgü niteliklere bağlı olanlar dışındaki bütün haklara ve borçlara ehil olmaları nedeniyle de tüzel kişiler, iş ve işlemleriyle ilgili olarak noterliklerde bir gerçek veya tüzel kişiyi temsilci tayin edip, vekâlet verebilmektedir.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Birliğimize ait ( 38 ) sayılı birleştirilmiş genelgede izah edildiği üzere, Adalet Bakanlığı Hukuk İşleri Genel Müdürlüğünün 21.7.1994 tarih ve 14402 sayılı yazısında &quot;Bilindiği gibi Noterlik Kanununun 53 üncü maddesi gereğince kanunların emredici hükümlerine aykırı akitlerin noterliklerde yapılmaması gerekmektedir. Ancak, daire satın alan kişilerin noterliklerde yaptırmak istedikleri, ilave yapılacak katlarda hiçbir haklarının olmadığı konusundaki senetlerin ise noterliklerde yapılmasında herhangi bir hukuki sakınca bulunmamaktadır. Bu nedenle bu sözleşmelerin noterliklerde yapılabileceği düşünülmektedir.&quot; yönünde görüş bildirmiştir. Bildirilen görüş doğrultusunda, kat ilavesi izni verildiği takdirde, ilave edilecek katta herhangi bir hak iddia edilmeyeceğine dair sözleşmelerin noterliklerde yapılması mümkün bulunmaktadır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Feragat bir kimsenin hakkından kendi isteği ile vazgeçmesidir. Her türlü haktan vazgeçilebilmekle birlikte, doğmamış haktan peşinen vazgeçilemeyeceği evrensel hukuk ilkesi olup, dava hakkı olan medeni hakları kullanmaktan önceden feragat edilmesi mümkün değildir. Yargıtay Hukuk Genel Kurulunun 31.03.1993 tarih 1992/16-759 esas 1993/132 karar, 11 inci Hukuk Dairesinin 14.10.1997 tarih 1997/4264 esas 1997/7002 karar, 2 nci Hukuk Dairesinin 24.02.2003 tarih 2003/1076 esas 2003/2320 karar, 13 üncü Hukuk Dairesinin 11.10.2004 tarih 2004/6611 esas 2004/14120 karar, 15 inci Hukuk Dairesinin 04.04.2007 tarih 2006/1819 esas 2007/2112 karar sayılı içtihatları da benzer nitelikte olup, Birliğimize ait (45) sayılı birleştirilmiş genelgede aynı doğrultuda düzenlenmiştir.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Söz konusu işlem örneğinin incelenmesi neticesinde; İstanbul İli Beylikdüzü İlçesinde maliki bulunduğu bağımsız bölümün hali hazırdaki konum ve büyüklüğünü değiştirmemek kayıt ve şartıyla, projeyi tadil etmesine, mevcut kat irtifakının terkini ile yeni kat irtifakı tesisine, bloğa eklenecek ve/veya birleştirilecek bağımsız bölümler neticesinde kat ve bağımsız bölüm numarasında değişiklik olabileceğini beyan ile oluşacak yeni kat ve daire numarası için de geçerli olmak üzere, inşaat işlerinin ve işlemlerinin tamamlanması, kat mülkiyeti kurulması aşamasına kadar yazılı işlemlerde kendisini temsil etmesi, eklenecek ve birleştirilecek bağımsız bölümler neticesinde yeni oluşacak kat ve bağımsız bölümler ile ilgili tüm kurum ve kuruluşlar nezdinde ...Ltd.Şti./... Anonim Şirketinin adına hareket edebileceğine, imar artışı, emsal artışı ve tadiller sonucu yeni oluşacak bağımsız bölüm ve eklentileri ile ilgili herhangi bir hak talebinde bulunmayacağının kabulü ile her türlü projede tadilat ve değişiklik yapılmasına rıza ve muvafakatinin bulunduğuna dair bu konularda adı geçen şirketi adına yetkilendirildiği anlaşılmaktadır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Yukarıdaki izahatlar da nazara alınarak;</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; İlgi yazıya ekli işlemin, imar artışı, emsal artışı ve tadiller sonucu yeni oluşacak bağımsız bölüm ve eklentileri ile ilgili herhangi bir hak talebinde bulunmayacağına ilişkin talebinin doğmamış haktan feragat, her türlü projede tadilat ve değişiklik yapılmasına rıza ve muvafakatinin bulunduğuna dair talebinin muvafakat, diğer bölümünün ise vekâletname hükmünde olduğu,</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Kat Mülkiyeti Kanununun 42 inci maddesi uyarınca taşınmaza ilişkin proje değişikliği yapılabileceğinden bu konuda muvafakat düzenlenebileceği,</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Aynı Yasanın 49 uncu maddesi uyarınca kat irtifakının sona erdirilip, 14 üncü maddesi uyarınca da yeniden kurulabileceğinden, kat irtifakının terkin ve tesisine yönelik vekâletname verilebileceği,</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Doğmamış haktan feragat edilemeyecek olmakla birlikte, ilgilinin bu konuda ısrar etmesi halinde, noterlikte kalan nüshaya &quot;doğmamış haktan feragat edilemeyeceği tarafıma hatırlatılmış olup, işlem talebim üzerine yapılmıştır” beyanını imzalatmak suretiyle işlemin yapılabileceği,</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><a href=\"turk-medeni-kanunu.html#9\" class=\"topiclink\">Türk Medeni Kanunu</a>nun 9, 12 ve 48. maddeleri nazara alınarak talebe yönelik vekâletname düzenlenebileceği, düşünülmektedir.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Diğer taraftan, 488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu; 3 üncü maddesinde damga vergisinin mükellefinin kağıtları imzalayanlar olduğu; 10 uncu maddesinde, damga vergisinin nispi veya maktu olarak alınacağı, nispi vergide kağıtların nev’i ve mahiyetine göre bu kağıtlarda yazılı belli paranın, maktu vergide kağıtların mahiyetinin esas alınacağı, belli para teriminin kağıtların ihtiva ettiği veya bunlarda yazılı rakamların hasıl edeceği parayı ifade ettiği, Kanuna ekli (1) sayılı tablonun “1. Akitlerle ilgili kağıtlar” başlıklı bölümünde A/1 fıkrasında, belli parayı ihtiva eden mukavelenameler, taahhütnameler ve temliknamelerin nispi damga vergisine tabi olduğu hükme bağlanmıştır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; 492 sayılı Harçlar Kanununun 42 inci maddesinde, “Değer veya ağırlık ölçüsüne göre harca tabi işlemlerde (2) sayılı tarifede yazılı değer veya ağırlık esastır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Menkul ve gayrimenkul mallar hakkında alım, satım, taahhüt ve rehinle ilgili her nevi mukavele, senet ve kağıtlarda değer gösterilmesi mecburidir. Rehin bordroları ile kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler hakkında bu hüküm uygulanmaz” hükmü yer almaktadır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Yukarıda yer alan kanun hükümleri çerçevesinde incelenen işlem örneğinde;</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; İstanbul İli Beylikdüzü İlçesinde bulunan gayrimenkulün malikinin, maliki bulunduğu gayrimenkul ile ilgili maliki olduğu bağımsız bölümün hali hazırdaki konum ve büyüklüğünü değiştirmemek kayıt ve şartıyla, projeyi tadil etmesine, mevcut kat irtifakının terkini ile yeni kat irtifakı tesisine, bloka eklenecek ve/veya birleştirilecek bağımsız bölümler neticesinde kat ve bağımsız bölüm numarasında değişiklik olabileceğini beyan ile oluşacak yeni kat ve daire numarası için de geçerli olmak üzere, inşaat işlerinin ve işlemlerinin tamamlanması, kat mülkiyeti kurulması aşamasına kadar yazılı işlemlerde kendisini temsil etmesi, imar artışı, emsal artışı ve tadiller sonucu yeni oluşacak bağımsız bölüm ve eklentileri ile ilgili herhangi bir hak talebinde bulunmayacağının kabulü ile eklenecek ve birleştirilecek bağımsız bölümler neticesinde yeni oluşacak kat ve bağımsız bölümler ile ilgili tüm kurum ve kuruluşlar nezdinde ...Ltd.Şti./... Anonim Şirketinin adına hareket edebileceğine, her türlü projede tadilat ve değişiklik yapılmasına rıza ve muvafakatinin bulunduğuna dair bu konularda adı geçen şirketi yetkilendirdiği anlaşılmaktadır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Bahse konu muvafakatname, 492 sayılı Harçlar Kanununun 42 nci maddesine göre değer gösterilmesini gerektiren taahhütname vasfına haiz olmadığından, bir değer gösterilmesi gerekmemektedir.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Benzer konudaki muvafakatnameler ile ilgili Birliğimizin 2016/12 sayılı Genelgesinde bu doğrultuda açıklamalar yapılmıştır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Yanısıra, yazınızda aynı konularda verilen vekaletnameye ek olarak yapıldığı ifade edilen ekli işlem örneğinde, imar artışı emsal artışı ve tadiller sonucunda yeni oluşacak bağımsız bölüm ve eklentileri ile ilgili herhangi bir hak talebinde bulunulmayacağına ilişkin feragat, her türlü projede tadilat ve değişiklik yapılmasına rıza ve muvafakatının bulunduğuna dair muvafakat, bu konularda adı geçen şirketin yetkilendirildiğine dair vekalet olmak üzere birden fazla işlemin yer aldığı anlaşılmaktadır.<br />\n\n&nbsp;</p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; 492 sayılı Harçlar Kanununun 46 ncı maddesinde, “Birbiriyle ilgili işler birarada bulunursa en yüksek harç alınmasını gerektiren iş üzerinden bir harç alınır.” hükmü yer almaktadır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Buna göre, yukarıda belirtilen işlemlerden her birinin maktu harca tabi tutulması gerekmekle birlikte, Harçlar Kanununun 46 ncı maddesi uyarınca, en yüksek harcın alınması gereken işlemden bir harç alınması icap etmektedir.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir.  &nbsp;</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Bilgilerinizi rica ederim.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp;</p>\n\n<p style=\"background: #ffffff;\"><span style=\"font-weight: bold;\"> </span></p>\n\n<p style=\"background: #ffffff;\"><span style=\"font-weight: bold;\">Dursun CİN</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-weight: bold;\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"kat-irtifakinin-terkinine-muvafakat.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:25:00.301040"
}