{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\kat-karsiligi-insa-edilen-konutun-ne-sekilde-satilacagi.html",
    "title": "KAT KARŞILIĞI İNŞA EDİLEN KONUT ÖN ÖD. SATIŞ VAAD. KONU OLMASI",
    "description": "Yayın Tarihi:18.09.2019 Yayınlayan:AYDIN KAHRAMAN Konu:Kat karşılığı inşa edilen konut \"ön ödemeli\" veya \"satış vaadine\" konu olması İçerik:Mali Danışmanlık-12-2096 Konu: Ön öd",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ KAT KARŞILIĞI İNŞA EDİLEN KONUT ÖN ÖD. SATIŞ VAAD. KONU OLMASI Email Gönder KAT KARŞILIĞI İNŞA EDİLEN KONUT ÖN ÖD. SATIŞ VAAD. KONU OLMASI << Fihrist-Ana sayfa >> KAT KARŞILIĞI İNŞA EDİLEN KONUT \"ÖN ÖDEMELİ\" VEYA \"SATIŞ VAADİNE\" KONU OLMASI TAŞ. SATIŞ V.ARSA PAYI KARŞ İNŞ SÖZ    MEVZUAT    34 SAYILI GENELGE    GEN VE GENEL YAZILAR    MAKALE Yayın Tarihi:18.09.2019 Yayınlayan:AYDIN KAHRAMAN Konu:Kat karşılığı inşa edilen konut \"ön ödemeli\" veya \"satış vaadine\" konu olması İçerik:Mali Danışmanlık-12-2096 Konu: Ön ödemeli konut satış vaadi hk Sayın ........ Noteri İlgi: 22.10.2018 günlü ve 2018/181 sayılı yazınız; Yönetim Kurulumuzun 17.12.2018 günlü toplantısında görüşülen ilgide kayıtlı yazınızda, Birliğimizce yayımlanan, 17.03.2017 günlü ve Hukuki Danışmanlık-5335 (2017/50) sayılı Genel Yazımızda “Arsa payı karşılığı inşaat sözleşmelerinde, yüklenicinin veya arsa sahibinin kendilerine düşecek bağımsız bölümleri bir başkasına satmayı vaat etmelerine ilişkin yapılacak satış vaadi sözleşmelerinin mutlaka 6502 sayılı Tüketicinin Korunması Hakkında Kanunun 40 ıncı ve devamı maddeleri ile Ön Ödemeli Konut Satışları Hakkında Yönetmelik’te yer verilen hükümler doğrultusunda ön ödemeli konut satış sözleşmeleri şeklinde yapılması” gerektiğinin belirtildiği, Ancak son zamanlarda ilgililerin bu taleplerinin, başka noterliklerce, Borçlar Kanunu hükümlerine göre karşılandığının gözlemlendiği belirtilerek uygulamadaki bu farklılığının giderilmesi bakımından gereğinin yapılması, Bununla birlikte, işlemin, Yargıtay kararlarında belirtildiği şekilde temlik olarak değerlendirilmesi durumunda “0” (sıfır) nispet damga vergisinin uygulanıp uygulanmayacağı hususlarında hukuki ve mali yönden Birliğimiz görüşünün talep edildiği anlaşılmıştır. 6098 sayılı Türk Borçlar Yasasının 237 nci ve devamı maddeleri ile 1512 sayılı Noterlik Kanununun 60 ıncı maddesinin üçüncü bendi uyarınca noterliklerde zorunlu olarak yapılmakta olan ön ödemeli konut satış sözleşmelerinde, bazı satıcıların konut yapımı için birçok tüketici ile sözleşme yaparak çok yüksek miktarda para toplamaları, ancak daha sonra çeşitli nedenlerle konutları tüketicilere teslim edememesi gibi sıklıkla yaşanan ve mağduriyetlere neden olan sorunların önüne geçilerek tüketicinin korunması amacıyla, 6502 sayılı Tüketicinin Korunması Hakkında Kanunun kabul edilerek 28 Mayıs 2014 tarihinde yürürlüğe girmiştir. Kanun Birliğimize ait 18.12.2013 günlü ve Hukuk – 21453 (2013/11) sayılı Genelgemiz, bu Yasanın 84 üncü maddesinde öngörülen yönetmeliklerden Ön Ödemeli Konut Satışları Hakkında Yönetmelik ise 27.11.2014 günlü ve Hukuk – 17969 (2014/119) sayılı Genel Yazımız ile noterliklere duyurulmuştur. Konut veya tatil amaçlı taşınmazların satışı, 6502 sayılı Yasanın 40-46 ncı maddeleri ile Ön Ödemeli Konut Satışları Hakkında Yönetmelikte, konut edineceği düşüncesi ile ödemelere başlayan tüketiciye kanun kapsamında koruma sağlamak amacıyla ayrıntılı olarak düzenlenmiştir. İnşaatın tamamlanmasını sağlamak üzere ya da tüketicinin yaptığı ödemelerin korunmasına yönelik olarak, konut adedi otuz ve üzerinde olan projeler için yeni bir sistem olarak bina tamamlama sigortası yaptırma zorunluluğu getirilmiş, sigorta yaptırılmaması halinde tüketiciye Yönetmelikte gösterilen teminatların sağlanması zorunlu tutulmuştur. Ayrıca anılan Yasa ve Yönetmeliklerle tüketicinin korunması ve güvence altına alınmasını sağlayacak kurallar ve sistem kurulmaya çalışılmıştır. Uygulamada tereddüt yaşanan hal, özel kanun olan Tüketicinin Korunması Hakkındaki Kanununun ön ödemeli satış vaadi sözleşmelerine mutlaka uygulanmasına ilişkin bir hüküm ihtiva etmemesi sebebiyle, ilgililerin talep etmesi halinde Borçlar Kanunundaki genel hükümler doğrultusunda sözleşmelerin hazırlanıp hazırlanamayacağına ilişkindir. Yukarıda ayrıntılarıyla izah edilmeye çalışıldığı üzere, ekonomik anlamda satıcıların karşısında ekonomik olarak güçsüz durumda olup, çeşitli olaylar nedeniyle de dolandırılma ya da mağdur duruma düşürülen tüketiciyi korumayı hedefleyen bir kanunun uygulanmaması ya da güçsüz durumdaki tüketicinin, müteahhitlerin baskısı sonucu teminat, bilgilendirme, cayma ve dönme gibi hususlarda özel haklar sağlayan kanunun yerine aleyhlerine genel hükümler ihtiva eden Borçlar Yasası kapsamında sözleşme hazırlanmasının kanun koyucunun maksadına ayrıca Tüketicinin Korunması Hakkındaki Kanununun ruhuna uygun düşmediği, Kanunlar ya da hükümler çatışması itibariyle,  konunun Özel Kanun-Genel Kanunun ya da yeni kanun-eski kanun kapsamında incelenmesinde de; Literatürde, hukuk kurallarının, yapıldıkları zamanın özellikleri ve yapılış amaçları açısından belli tür ilişkilerin tümünü kapsayacak tarzda çıkarılabileceği, bunun yanında duyulan ihtiyaç nedeniyle söz konusu ilişkilerin bazı biçimlerine yönelik ayrı ve farklı hükümler içeren düzenlemeler de yapılabileceği, eğer bu hukuk kuralları normlar hiyerarşisinde aynı düzeyde yer alıyor iseler aralarında genellik-özellik ilişkisi bulunduğu, söz gelimi Borçlar Kanununun, satım sözleşmesiyle ilgili pek çok hüküm içerdiği, bu hükümlerin, satım sözleşmesi sayılan bütün ilişkilere uygulanabilir nitelikte bulunduğu, bununla birlikte Tüketicinin Korunması Hakkında Kanunun da bazı satım sözleşmelerine uygulanan farklı hükümler içerdiği, Tüketicinin Korunması Hakkında Kanunun kapsamına giren bir olayda uyuşmazlık çıktığı ve mahkemeye taşındığı durumda, hâkimin, geçerli ancak farklı hükümler içeren iki ayrı kanundan birini uygulamak durumunda olduğu, özel kural ilkesinin, böyle bir durumda daha özel hükümler içeren kanunun uygulanması gerektiğini belirtmesi nedeniyle hâkimin, örneğimizdeki olayda Tüketicinin Korunması Hakkında Kanunun hükümlerini uygulaması gerektiği, Kısaca ifade edecek olursak özel kanun ilkesine göre, aynı düzeyde ve aralarında genellik-özellik ilişkisi bulunan iki hukuk kuralı çatışığında uygulanacak kuralın, daha özel düzenlemeler içeren kural olduğu, Ayrıca, konuyu farklı şekillerde düzenleyen aynı düzeyde iki kural bulunduğu takdirde de, kanun koyucunun fiili iradesinin yakın tarihli/yeni kural ile ortaya çıktığı, eski kuralın zımnen de olsa ilga edildiği/kaldırıldığı kabul edilerek, bunlardan yakın tarihli olan uygulanmasının icap ettiği, sonucuna varılmaktadır. Kaldı ki, Birliğimizce tüm noterliklere duyurulan 17.03.2017 günlü ve Hukuki Danışmanlık-5335 (2017/50) sayılı Genel Yazımızın 2-c bendinde ”Bir başkasına satmayı vaat etmelerine ilişkin yüklenici veya arsa sahibi ile üçüncü kişi arasında yapılan satış vaadi sözleşmelerinin 6502 sayılı Kanun kapsamına girip girmediği” başlığı altında; Noterliklerimizde tereddüt edilen konulardan birisi, arsa payı karşılığı inşaat sözleşmelerinde yüklenicinin veya arsa sahibinin kendilerine düşecek bağımsız bölümleri bir başkasına satmayı vaat etmeleri halinde bu sözleşmenin ön ödemeli konut satış vaadi sözleşmesi şeklinde yapılıp yapılmayacağıdır. Arsa sahipleri ile yükleniciler arasında yapılan arsa payı karşılığı inşaat sözleşmelerinde, arsa sahipleri kendilerine düşen konutları şahsi ihtiyaçları için kullanabilecekleri gibi ticari kazanç amacıyla üçüncü kişilere; keza aynı şekilde, yükleniciler de sahip olacakları konut veya konutları mesleki ve ticari amaçlarla üçüncü kişilere satmayı vaat edebilirler. Arsa sahipleri ile yüklenicilerin üçüncü kişilere yapacakları konut satış vaatlerinin ticari amaçla olup olmadığını noterin bilmesi mümkün olmadığı gibi bunu araştırmak da görevi içinde değildir. Özellikle, arsa sahipleri ile yüklenicilerin üçüncü kişilere yapacakları konut satış vaatlerinin ön ödemeli konut satış vaadi şeklinde yapılmamasının, tüketici konumunda bulunan vaat alacaklılarını büyük zararlara sokabileceğini ve bunun da ileride noterlerimizin sorumluluklarını gerektirebileceğini, keza  6502 sayılı Tüketicinin Korunması Hakkında Kanunun amaçlarından birisinin de tüketicinin ekonomik çıkarlarının korunması olduğunu dikkate alan Yönetim Kurulumuz, arsa payı karşılığı inşaat sözleşmelerinde, yüklenicinin veya arsa sahibinin kendilerine düşecek bağımsız bölümleri bir başkasına satmayı vaat etmelerine ilişkin yapılacak satış vaadi sözleşmelerinin mutlaka 6502 sayılı Tüketicinin Korunması Hakkında Kanunun 40 ve devamı maddeleri ile Ön Ödemeli Konut Satışları Hakkında Yönetmelik’te yer verilen hükümler doğrultusunda ön ödemeli konut satış sözleşmeleri şeklinde yapılmasına karar vermiştir. Bu itibarla; gerek yüklenicilerin gerekse arsa sahiplerinin, kendilerine düşecek konutları (bağımsız bölümleri) tüketici konumunda bulunan vaat alacaklılarına satmayı vaat etmelerinin, tüketiciye ticari (kazanç) veya mesleki amaçlarla bir  mal (konut - bağımsız bölüm) sunulması niteliğinde olması nedeniyle, buna ilişkin olarak taraflar arasında yapılacak sözleşmeler ön ödemeli konut satış vaadi sözleşmesi şeklinde yapılacaktır. açıklamasına yer verilmiştir. Yukarıda yapılan tüm açıklamalar doğrultusunda; (tanımı Ön Ödemeli Konut Satışları Hakkında Yönetmelikte ayrıntılı olarak yapılan) satıcı (özellikle müteahhitler) tarafından tüketiciye konut satış vaadini içeren sözleşmelerin noterliklerde ön ödemeli konut satış vaadi sözleşmesi olarak yapılması gerekmektedir. Ancak; arsa payı karşılığı inşaat sözleşmeleri ile kendilerine daire verilen arsa sahiplerinin; söz konusu daire ya da daireleri, ticari veya mesleki amaçlarla satıp satmadıklarının noterlerce araştırma yükümlülüklerinin bulunmaması göz önüne alınarak, bunların satıcı oldukları sözleşmelerin Tüketicinin Korunması Kanununa tabi olup olmadığının ve 17.03.2017 günlü ve Hukuki Danışmanlık-5335 (2017/50) sayılı Genel Yazımızın yukarıda anılan bölümünün bu şekilde tadili gerekip gerekmediği ile ilgili incelemeler devam etmektedir. İnceleme sonuçları ayrıca duyurulacaktır. Diğer taraftan, Birliğimizce yayımlanan 03.02.2017 günlü ve Mali Danışmanlık-26-2430 (2017/2) sayılı Genelgemizde de ifade edilmiş olduğu gibi, teminat, kefalet ya da garanti taahhüdü gibi taahhütler içermeyen, 1- Gayrimenkul satış vaadi sözleşmelerinde, 2-6502 sayılı Tüketicinin Korunması Hakkında Kanun kapsamında düzenlenen ön ödemeli konut satış sözleşmelerinde, damga vergisi oranı “0” (sıfır) olarak belirlenmiştir. Yukarıda belirtilen Genelgemiz esasları çerçevesinde; Arsa sahibi ve/veya müteahhidin arsa payı karşılığı inşaat sözleşmeleri ile kendi paylarına düşen daireleri üçüncü kişilere satmak üzere düzenleyecekleri sözleşmeler, gerek gayrimenkul satış vaadi sözleşmesi olsun gerekse ön ödemeli konut satış sözleşmesi olsun, bunlardan, teminat, kefalet ve garanti taahhüdüne yer verilmediği takdirde, damga vergisi tahsil edilmeksizin yalnızca nispi harç alınarak işlemin gerçekleştirilmesi gerekmektedir. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim. Dursun CİN BAŞKAN 17/01/2019 Mali Danışmanlık Per.:N.ALTINDAL 17/01/2019 Mali Danışman Yard.:M.M.ÖKDEM 17/01/2019 Mali Danışman:A.KAHRAMAN 17/01/2019 Genel Sekreter Yard.:B.EMEL 17/01/2019 Genel Sekreter:Dr. İ.GÜL Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "KAT KARŞILIĞI İNŞA EDİLEN KONUT \"ÖN ÖDEMELİ\" VEYA \"SATIŞ VAADİNE\" KONU OLMASI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fkat-karsiligi-insa-edilen-konutun-ne-sekilde-satilacagi.html",
        "title": "",
        "target": "",
        "type": "internal"
      },
      {
        "text": "KAT KARŞILIĞI İNŞA EDİLEN KONUT ÖN ÖD. SATIŞ VAAD. KONU OLMASI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?kat-karsiligi-insa-edilen-konutun-ne-sekilde-satilacagi.html",
        "title": "",
        "target": "_top",
        "type": "internal"
      },
      {
        "text": "TAŞ. SATIŞ V.ARSA PAYI KARŞ İNŞ SÖZ",
        "href": "tasinmaz-satis-vaadi-arsa-payi-karsiligi-insaat-sozlesmesi.html",
        "title": "TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ",
        "target": "",
        "type": "internal"
      },
      {
        "text": "MEVZUAT",
        "href": "arsa-payi-kars-ins-soz-mevzuat.html",
        "title": "MEVZUAT - KAT KARŞILIĞI İNŞAAT SÖZLEŞMESİ",
        "target": "",
        "type": "internal"
      },
      {
        "text": "34 SAYILI GENELGE",
        "href": "tasinmaz-satis-vaadi-arsa-payi-karsiligi-svs-on-odemeli-ksvs-hak-birlestirilmis-34-sayili-genelge.html#tainmazsatiivaadarsapayikariliinaatyapimiszlemeler",
        "title": "TAŞINMAZ SATIŞ VAADİ, ARSA PAYI KARŞILIĞI İNŞAAT VE ÖN ÖDEMELİ KONUT SATIŞ VAADİ SÖZLEŞMELERİ HAK.BİRLEŞTİRİLMİŞ 34 SAYILI GENELGE",
        "target": "",
        "type": "internal"
      },
      {
        "text": "GEN VE GENEL YAZILAR",
        "href": "arsa-payi-karsiligi-insaat-soz-genelge-genelyazilar.html",
        "title": "TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ HAK.GENELGE VE GENEL YAZILAR",
        "target": "",
        "type": "internal"
      },
      {
        "text": "MAKALE",
        "href": "tasinmaz-satis-vaadi-arsa-payi-iys-haluk-necdet-tekin.html",
        "title": "TAŞINMAZ SATIŞI VAADİ – ARSA PAYI KARŞILIĞI İNŞAAT YAPIM SÖZLEŞMELERİ - HALUK NECDET TEKİN (TNB HUKUK DANIŞMANI)",
        "target": "",
        "type": "internal"
      },
      {
        "text": "Tüketicinin Korunması Hakkında Kanunu",
        "href": "tuketicinin-korunmasi-hakkinda-kanun.html#40-onodemelikonutsat",
        "title": "",
        "target": "",
        "type": "internal"
      },
      {
        "text": "Noterlik Kanunu",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Tüketicinin Korunması Hakkında Kanunu",
        "href": "tuketicinin-korunmasi-hakkinda-kanun.html#40-onodemelikonutsat",
        "title": "",
        "target": "",
        "type": "internal"
      },
      {
        "text": "Tüketicinin Korunması Hakkında Kanunu",
        "href": "tuketicinin-korunmasi-hakkinda-kanun.html#40-onodemelikonutsat",
        "title": "",
        "target": "",
        "type": "internal"
      },
      {
        "text": "Tüketicinin Korunması Hakkında Kanunu",
        "href": "tuketicinin-korunmasi-hakkinda-kanun.html#40-onodemelikonutsat",
        "title": "",
        "target": "",
        "type": "internal"
      },
      {
        "text": "Tüketicinin Korunması Hakkında Kanunu",
        "href": "tuketicinin-korunmasi-hakkinda-kanun.html#40-onodemelikonutsat",
        "title": "",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "KAT KARŞILIĞI İNŞA EDİLEN KONUT ÖN ÖD. SATIŞ VAAD. KONU OLMASI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>KAT KARŞILIĞI İNŞA EDİLEN KONUT ÖN ÖD. SATIŞ VAAD. KONU OLMASI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:18.09.2019 Yayınlayan:AYDIN KAHRAMAN Konu:Kat karşılığı inşa edilen konut &quot;ön ödemeli&quot; veya &quot;satış vaadine&quot; konu olması İçerik:Mali Danışmanlık-12-2096 Konu: Ön öd\" />\n\n   <link rel=\"canonical\" content=\"noterlikrehberi.net/rehber/index.html?kat-karsiligi-insa-edilen-konutun-ne-sekilde-satilacagi.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"kat-karsiligi-insa-edilen-konutun-ne-sekilde-satilacagi.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"KAT KARŞILIĞI İNŞA EDİLEN KONUT ÖN ÖD. SATIŞ VAAD. KONU OLMASI\",\n\n   mailsubject: \"Tavsiye: Noterlik Rehberi - KAT KARŞILIĞI İNŞA EDİLEN KONUT &quot;ÖN ÖDEMELİ&quot; VEYA &quot;SATIŞ VAADİNE&quot; KONU OLMASI &nbsp; &nbsp;TAŞ. SATIŞ V.ARSA PAYI KARŞ İNŞ SÖZ&nbsp; &nbsp;MEVZUAT&nbsp; &nbsp;34 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;MAKALE\",\n\n   sharesubject: \"Noterlik Rehberi - KAT KARŞILIĞI İNŞA EDİLEN KONUT &quot;ÖN ÖDEMELİ&quot; VEYA &quot;SATIŞ VAADİNE&quot; KONU OLMASI &nbsp; &nbsp;TAŞ. SATIŞ V.ARSA PAYI KARŞ İNŞ SÖZ&nbsp; &nbsp;MEVZUAT&nbsp; &nbsp;34 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;MAKALE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"KAT-KARSILIGI-INSA-EDILEN-KONUTUN-NE-SEKILDE-SATILACAGI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"kat-karsiligi-insa-edilen-konutun-ne-sekilde-satilacagi.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?kat-karsiligi-insa-edilen-konutun-ne-sekilde-satilacagi.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?kat-karsiligi-insa-edilen-konutun-ne-sekilde-satilacagi.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?kat-karsiligi-insa-edilen-konutun-ne-sekilde-satilacagi.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?kat-karsiligi-insa-edilen-konutun-ne-sekilde-satilacagi.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fkat-karsiligi-insa-edilen-konutun-ne-sekilde-satilacagi.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>KAT KARŞILIĞI İNŞA EDİLEN KONUT ÖN ÖD. SATIŞ VAAD. KONU OLMASI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?kat-karsiligi-insa-edilen-konutun-ne-sekilde-satilacagi.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">KAT KARŞILIĞI İNŞA EDİLEN KONUT &quot;ÖN ÖDEMELİ&quot; VEYA &quot;SATIŞ VAADİNE&quot; KONU OLMASI</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"tasinmaz-satis-vaadi-arsa-payi-karsiligi-insaat-sozlesmesi.html\" class=\"topiclink\" title=\"TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ\">TAŞ. SATIŞ V.ARSA PAYI KARŞ İNŞ SÖZ</a>  &nbsp; <a href=\"arsa-payi-kars-ins-soz-mevzuat.html\" class=\"topiclink\" title=\"MEVZUAT - KAT KARŞILIĞI İNŞAAT SÖZLEŞMESİ\">MEVZUAT</a>  &nbsp; <a href=\"tasinmaz-satis-vaadi-arsa-payi-karsiligi-svs-on-odemeli-ksvs-hak-birlestirilmis-34-sayili-genelge.html#tainmazsatiivaadarsapayikariliinaatyapimiszlemeler\" class=\"topiclink\" title=\"TAŞINMAZ SATIŞ VAADİ, ARSA PAYI KARŞILIĞI İNŞAAT VE ÖN ÖDEMELİ KONUT SATIŞ VAADİ SÖZLEŞMELERİ HAK.BİRLEŞTİRİLMİŞ 34 SAYILI GENELGE\">34 SAYILI GENELGE</a>  &nbsp; <a href=\"arsa-payi-karsiligi-insaat-soz-genelge-genelyazilar.html\" class=\"topiclink\" title=\"TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ HAK.GENELGE VE GENEL YAZILAR\">GEN VE GENEL YAZILAR</a>  &nbsp; <a href=\"tasinmaz-satis-vaadi-arsa-payi-iys-haluk-necdet-tekin.html\" class=\"topiclink\" title=\"TAŞINMAZ SATIŞI VAADİ – ARSA PAYI KARŞILIĞI İNŞAAT YAPIM SÖZLEŞMELERİ - HALUK NECDET TEKİN (TNB HUKUK DANIŞMANI)\">MAKALE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi:18.09.2019</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan:AYDIN KAHRAMAN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu:Kat karşılığı inşa edilen konut &quot;ön ödemeli&quot; veya &quot;satış vaadine&quot; konu olması</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İçerik:Mali Danışmanlık-12-2096</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu: Ön ödemeli konut satış vaadi hk</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Sayın ........ Noteri</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi: 22.10.2018 günlü ve 2018/181 sayılı yazınız;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;Yönetim Kurulumuzun 17.12.2018 günlü toplantısında görüşülen ilgide kayıtlı yazınızda, Birliğimizce yayımlanan, 17.03.2017 günlü ve Hukuki Danışmanlık-5335 (2017/50) sayılı Genel Yazımızda “Arsa payı karşılığı inşaat sözleşmelerinde, yüklenicinin veya arsa sahibinin kendilerine düşecek bağımsız bölümleri bir başkasına satmayı vaat etmelerine ilişkin yapılacak satış vaadi sözleşmelerinin mutlaka 6502 sayılı <a href=\"tuketicinin-korunmasi-hakkinda-kanun.html#40-onodemelikonutsat\" class=\"topiclink\">Tüketicinin Korunması Hakkında Kanunu</a>n 40 ıncı ve devamı maddeleri ile Ön Ödemeli Konut Satışları Hakkında Yönetmelik’te yer verilen hükümler doğrultusunda ön ödemeli konut satış sözleşmeleri şeklinde yapılması” gerektiğinin belirtildiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;Ancak son zamanlarda ilgililerin bu taleplerinin, başka noterliklerce, Borçlar Kanunu hükümlerine göre karşılandığının gözlemlendiği belirtilerek uygulamadaki bu farklılığının giderilmesi bakımından gereğinin yapılması,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;Bununla birlikte, işlemin, Yargıtay kararlarında belirtildiği şekilde temlik olarak değerlendirilmesi durumunda “0” (sıfır) nispet damga vergisinin uygulanıp uygulanmayacağı hususlarında hukuki ve mali yönden Birliğimiz görüşünün talep edildiği anlaşılmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">6098 sayılı Türk Borçlar Yasasının 237 nci ve devamı maddeleri ile 1512 sayılı <a href=\"javascript:void(0);\" onclick=\"return hmshowPopup(event, popid_115299588, this);\" class=\"popuplink\">Noterlik Kanunu</a>nun 60 ıncı maddesinin üçüncü bendi uyarınca noterliklerde zorunlu olarak yapılmakta olan ön ödemeli konut satış sözleşmelerinde, bazı satıcıların konut yapımı için birçok tüketici ile sözleşme yaparak çok yüksek miktarda para toplamaları, ancak daha sonra çeşitli nedenlerle konutları tüketicilere teslim edememesi gibi sıklıkla yaşanan ve mağduriyetlere neden olan sorunların önüne geçilerek tüketicinin korunması amacıyla, 6502 sayılı <a href=\"tuketicinin-korunmasi-hakkinda-kanun.html#40-onodemelikonutsat\" class=\"topiclink\">Tüketicinin Korunması Hakkında Kanunu</a>n kabul edilerek 28 Mayıs 2014 tarihinde yürürlüğe girmiştir.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Kanun Birliğimize ait 18.12.2013 günlü ve Hukuk – 21453 (2013/11) sayılı Genelgemiz, bu Yasanın 84 üncü maddesinde öngörülen yönetmeliklerden Ön Ödemeli Konut Satışları Hakkında Yönetmelik ise 27.11.2014 günlü ve Hukuk – 17969 (2014/119) sayılı Genel Yazımız ile noterliklere duyurulmuştur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konut veya tatil amaçlı taşınmazların satışı, 6502 sayılı Yasanın 40-46 ncı maddeleri ile Ön Ödemeli Konut Satışları Hakkında Yönetmelikte, konut edineceği düşüncesi ile ödemelere başlayan tüketiciye kanun kapsamında koruma sağlamak amacıyla ayrıntılı olarak düzenlenmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İnşaatın tamamlanmasını sağlamak üzere ya da tüketicinin yaptığı ödemelerin korunmasına yönelik olarak, konut adedi otuz ve üzerinde olan projeler için yeni bir sistem olarak bina tamamlama sigortası yaptırma zorunluluğu getirilmiş, sigorta yaptırılmaması halinde tüketiciye Yönetmelikte gösterilen teminatların sağlanması zorunlu tutulmuştur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ayrıca anılan Yasa ve Yönetmeliklerle tüketicinin korunması ve güvence altına alınmasını sağlayacak kurallar ve sistem kurulmaya çalışılmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Uygulamada tereddüt yaşanan hal, özel kanun olan Tüketicinin Korunması Hakkındaki Kanununun ön ödemeli satış vaadi sözleşmelerine mutlaka uygulanmasına ilişkin bir hüküm ihtiva etmemesi sebebiyle, ilgililerin talep etmesi halinde Borçlar Kanunundaki genel hükümler doğrultusunda sözleşmelerin hazırlanıp hazırlanamayacağına ilişkindir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yukarıda ayrıntılarıyla izah edilmeye çalışıldığı üzere, ekonomik anlamda satıcıların karşısında ekonomik olarak güçsüz durumda olup, çeşitli olaylar nedeniyle de dolandırılma ya da mağdur duruma düşürülen tüketiciyi korumayı hedefleyen bir kanunun uygulanmaması ya da güçsüz durumdaki tüketicinin, müteahhitlerin baskısı sonucu teminat, bilgilendirme, cayma ve dönme gibi hususlarda özel haklar sağlayan kanunun yerine aleyhlerine genel hükümler ihtiva eden Borçlar Yasası kapsamında sözleşme hazırlanmasının kanun koyucunun maksadına ayrıca Tüketicinin Korunması Hakkındaki Kanununun ruhuna uygun düşmediği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Kanunlar ya da hükümler çatışması itibariyle,  konunun Özel Kanun-Genel Kanunun ya da yeni kanun-eski kanun kapsamında incelenmesinde de; </span><br />\n\n<span class=\"f_Arial12\">Literatürde, hukuk kurallarının, yapıldıkları zamanın özellikleri ve yapılış amaçları açısından belli tür ilişkilerin tümünü kapsayacak tarzda çıkarılabileceği, bunun yanında duyulan ihtiyaç nedeniyle söz konusu ilişkilerin bazı biçimlerine yönelik ayrı ve farklı hükümler içeren düzenlemeler de yapılabileceği, eğer bu hukuk kuralları normlar hiyerarşisinde aynı düzeyde yer alıyor iseler aralarında genellik-özellik ilişkisi bulunduğu, söz gelimi Borçlar Kanununun, satım sözleşmesiyle ilgili pek çok hüküm içerdiği, bu hükümlerin, satım sözleşmesi sayılan bütün ilişkilere uygulanabilir nitelikte bulunduğu, bununla birlikte <a href=\"tuketicinin-korunmasi-hakkinda-kanun.html#40-onodemelikonutsat\" class=\"topiclink\">Tüketicinin Korunması Hakkında Kanunu</a>n da bazı satım sözleşmelerine uygulanan farklı hükümler içerdiği, Tüketicinin Korunması Hakkında Kanunun kapsamına giren bir olayda uyuşmazlık çıktığı ve mahkemeye taşındığı durumda, hâkimin, geçerli ancak farklı hükümler içeren iki ayrı kanundan birini uygulamak durumunda olduğu, özel kural ilkesinin, böyle bir durumda daha özel hükümler içeren kanunun uygulanması gerektiğini belirtmesi nedeniyle hâkimin, örneğimizdeki olayda <a href=\"tuketicinin-korunmasi-hakkinda-kanun.html#40-onodemelikonutsat\" class=\"topiclink\">Tüketicinin Korunması Hakkında Kanunu</a>n hükümlerini uygulaması gerektiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Kısaca ifade edecek olursak özel kanun ilkesine göre, aynı düzeyde ve aralarında genellik-özellik ilişkisi bulunan iki hukuk kuralı çatışığında uygulanacak kuralın, daha özel düzenlemeler içeren kural olduğu,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ayrıca, konuyu farklı şekillerde düzenleyen aynı düzeyde iki kural bulunduğu takdirde de, kanun koyucunun fiili iradesinin yakın tarihli/yeni kural ile ortaya çıktığı, eski kuralın zımnen de olsa ilga edildiği/kaldırıldığı kabul edilerek, bunlardan yakın tarihli olan uygulanmasının icap ettiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">sonucuna varılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Kaldı ki, Birliğimizce tüm noterliklere duyurulan 17.03.2017 günlü ve Hukuki Danışmanlık-5335 (2017/50) sayılı Genel Yazımızın 2-c bendinde ”Bir başkasına satmayı vaat etmelerine ilişkin yüklenici veya arsa sahibi ile üçüncü kişi arasında yapılan satış vaadi sözleşmelerinin 6502 sayılı Kanun kapsamına girip girmediği” başlığı altında;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;Noterliklerimizde tereddüt edilen konulardan birisi, arsa payı karşılığı inşaat sözleşmelerinde yüklenicinin veya arsa sahibinin kendilerine düşecek bağımsız bölümleri bir başkasına satmayı vaat etmeleri halinde bu sözleşmenin ön ödemeli konut satış vaadi sözleşmesi şeklinde yapılıp yapılmayacağıdır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;Arsa sahipleri ile yükleniciler arasında yapılan arsa payı karşılığı inşaat sözleşmelerinde, arsa sahipleri kendilerine düşen konutları şahsi ihtiyaçları için kullanabilecekleri gibi ticari kazanç amacıyla üçüncü kişilere; keza aynı şekilde, yükleniciler de sahip olacakları konut veya konutları mesleki ve ticari amaçlarla üçüncü kişilere satmayı vaat edebilirler.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;Arsa sahipleri ile yüklenicilerin üçüncü kişilere yapacakları konut satış vaatlerinin ticari amaçla olup olmadığını noterin bilmesi mümkün olmadığı gibi bunu araştırmak da görevi içinde değildir. Özellikle, arsa sahipleri ile yüklenicilerin üçüncü kişilere yapacakları konut satış vaatlerinin ön ödemeli konut satış vaadi şeklinde yapılmamasının, tüketici konumunda bulunan vaat alacaklılarını büyük zararlara sokabileceğini ve bunun da ileride noterlerimizin sorumluluklarını gerektirebileceğini, keza &nbsp;6502 sayılı <a href=\"tuketicinin-korunmasi-hakkinda-kanun.html#40-onodemelikonutsat\" class=\"topiclink\">Tüketicinin Korunması Hakkında Kanunu</a>n amaçlarından birisinin de tüketicinin ekonomik çıkarlarının korunması olduğunu dikkate alan Yönetim Kurulumuz, arsa payı karşılığı inşaat sözleşmelerinde, yüklenicinin veya arsa sahibinin kendilerine düşecek bağımsız bölümleri bir başkasına satmayı vaat etmelerine ilişkin yapılacak satış vaadi sözleşmelerinin mutlaka 6502 sayılı Tüketicinin Korunması Hakkında Kanunun 40 ve devamı maddeleri ile Ön Ödemeli Konut Satışları Hakkında Yönetmelik’te yer verilen hükümler doğrultusunda ön ödemeli konut satış sözleşmeleri şeklinde yapılmasına karar vermiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu itibarla; gerek yüklenicilerin gerekse arsa sahiplerinin, kendilerine düşecek konutları (bağımsız bölümleri) tüketici konumunda bulunan vaat alacaklılarına satmayı vaat etmelerinin, tüketiciye ticari (kazanç) veya mesleki amaçlarla bir &nbsp;mal (konut - bağımsız bölüm) sunulması niteliğinde olması nedeniyle, buna ilişkin olarak taraflar arasında yapılacak sözleşmeler ön ödemeli konut satış vaadi sözleşmesi şeklinde yapılacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">açıklamasına yer verilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yukarıda yapılan tüm açıklamalar doğrultusunda; (tanımı Ön Ödemeli Konut Satışları Hakkında Yönetmelikte ayrıntılı olarak yapılan) satıcı (özellikle müteahhitler) tarafından tüketiciye konut satış vaadini içeren sözleşmelerin noterliklerde ön ödemeli konut satış vaadi sözleşmesi olarak yapılması gerekmektedir.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ancak; arsa payı karşılığı inşaat sözleşmeleri ile kendilerine daire verilen arsa sahiplerinin; söz konusu daire ya da daireleri, ticari veya mesleki amaçlarla satıp satmadıklarının noterlerce araştırma yükümlülüklerinin bulunmaması göz önüne alınarak, bunların satıcı oldukları sözleşmelerin Tüketicinin Korunması Kanununa tabi olup olmadığının ve 17.03.2017 günlü ve Hukuki Danışmanlık-5335 (2017/50) sayılı Genel Yazımızın yukarıda anılan bölümünün bu şekilde tadili gerekip gerekmediği ile ilgili incelemeler devam etmektedir. İnceleme sonuçları ayrıca duyurulacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;Diğer taraftan, Birliğimizce yayımlanan 03.02.2017 günlü ve Mali Danışmanlık-26-2430 (2017/2) sayılı Genelgemizde de ifade edilmiş olduğu gibi, teminat, kefalet ya da garanti taahhüdü gibi taahhütler içermeyen,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;1- Gayrimenkul satış vaadi sözleşmelerinde,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;2-6502 sayılı Tüketicinin Korunması Hakkında Kanun kapsamında düzenlenen ön ödemeli konut satış sözleşmelerinde,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;damga vergisi oranı “0” (sıfır) olarak belirlenmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;Yukarıda belirtilen Genelgemiz esasları çerçevesinde;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;Arsa sahibi ve/veya müteahhidin arsa payı karşılığı inşaat sözleşmeleri ile kendi paylarına düşen daireleri üçüncü kişilere satmak üzere düzenleyecekleri sözleşmeler, gerek gayrimenkul satış vaadi sözleşmesi olsun gerekse ön ödemeli konut satış sözleşmesi olsun, bunlardan, teminat, kefalet ve garanti taahhüdüne yer verilmediği takdirde, damga vergisi tahsil edilmeksizin yalnızca nispi harç alınarak işlemin gerçekleştirilmesi gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;Bilgilerinizi rica ederim.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Dursun CİN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">BAŞKAN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">17/01/2019 Mali Danışmanlık Per.:N.ALTINDAL</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">17/01/2019 Mali Danışman Yard.:M.M.ÖKDEM</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">17/01/2019 Mali Danışman:A.KAHRAMAN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">17/01/2019 Genel Sekreter Yard.:B.EMEL</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">17/01/2019 Genel Sekreter:Dr. İ.GÜL</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"kat-karsiligi-insa-edilen-konutun-ne-sekilde-satilacagi.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:25:00.414589"
}