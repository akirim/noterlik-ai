{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\kat-karsiligi-insaat-soz-deger-fesih.html",
    "title": "KAT KARŞILIĞI İNŞAAT SÖZLEŞMESİNDE DEĞER, DEVİR VE FESİH",
    "description": "Yayın Tarihi:01.12.2021 Yayınlayan: MEHMET MERT ÖKDEM Konu: Kat Karşılığı İnşaat Sözleşmesinde Değer, Devir ve Fesih İçerik: Mali Danışmanlık-113-20692-03.06.2020",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ KAT KARŞILIĞI İNŞAAT SÖZLEŞMESİNDE DEĞER, DEVİR VE FESİH Email Gönder KAT KARŞILIĞI İNŞAAT SÖZLEŞMESİNDE DEĞER, DEVİR VE FESİH << Fihrist-Ana sayfa >> KAT KARŞILIĞI İNŞAAT SÖZLEŞMESİNDE DEĞER, DEVİR VE FESİH TAŞ. SATIŞ V.ARSA PAYI KARŞ İNŞ SÖZ    MEVZUAT    34 SAYILI GENELGE    GEN VE GENEL YAZILAR    MAKALE Yayın Tarihi:01.12.2021 Yayınlayan: MEHMET MERT ÖKDEM Konu: Kat Karşılığı İnşaat Sözleşmesinde Değer, Devir ve Fesih İçerik: Mali Danışmanlık-113-20692-03.06.2020 Sayın …... Noteri İlgi: 08.04.2020 tarih ve 2020/67 sayılı yazınız. Yönetim Kurulumuzun 11.05.2020 günlü toplantısında görüşülen ilgi yazınız ile arsa payı karşılığı inşaat sözleşme talepleri hazırlanırken; 1-Vergi dairesinde mükellef kaydı bulunan adi ortaklık ile arsa sahipleri arasında arsa payı karşılığı inşaat sözleşmesi yapılıp yapılamayacağı, 2-İnşaat ruhsatı ve mimari proje alınmadan yapılan sözleşme içerisinde arsa sahiplerinin bağımsız bölümlerin brüt veya net metrekare miktarının belirtilmesini istemeleri halinde, bakanlık inşaat birim fiyatı ile metrekarenin çarpımından harç alınıp alınmayacağı, 3-Arsa sahipleri adına inşaat ruhsatı ve mimari proje çıkarıldıktan sonra, binanın mimari projedeki brüt ve net metrekaresi ile bakanlık inşaat birim fiyatı üzerinden hesaplanarak harç alınıp alınmayacağı, 4-Müteahhitin işi bırakması durumunda yeni bir müteahhit ile sözleşme yapılırken fesihnamenin aranıp aranmayacağı, başkaca nelere dikkat edilmesi gerektiği, önceki müteahhit tarafından yaptırılmış mimari projedeki metrekare ile bakanlık inşaat birim fiyatı çarpılarak oluşan miktardan harç alınıp alınmayacağı, önceki müteahhit tarafından tapuda kat irtifakının kurulmasının sözleşmeyi etkileyip etkilemeyeceği, 5-Müteahhitin arsada paydaş olması durumunda kendi payı yönünden işlemin nasıl hazırlanacağı, 6-Arsa sahibinin komşu parsel ile birleştirme yapılarak inşaat yapılacağını beyanla inşaat basit krokisini çizip teknik şart ve hükümlerin belirlenmesi halinde işlemin yapılıp yapılamayacağı, harç hesabının nasıl yapılacağı, hususlarında tereddüt yaşandığı belirtilerek, bilgi verilmesi ve yapılacak değerlendirmenin genelge veya genel yazı haline dönüştürülmesi istenilmektedir. Konuya ilişkin hukuki yönden yapılan inceleme sonucunda; Birliğimizin 15.10.2019 tarihli ve (34) sayılı Birleştirilmiş Genelgesinde “Kat karşılığı inşaat sözleşmesi, eser (istisna - 6098 s.TBK md. 470) ve satış vaadi (TBK md 29) sözleşmelerini kapsayan karma bir sözleşmedir. Bu sözleşme ile arsa sahibi ve yüklenici arsa payı karşılığında bina yapımı için anlaşmakta, arsa sahibi taşınmazdaki belli bir payın mülki­yetinin müteahhide geçirilmesini, yüklenici de inşaatı yapmayı kabul etmektedirler.” denilerek kat karşılığı inşaat sözleşmelerinin hukuki niteliği ortaya konulmuştur. Türk Borçlar Kanununun; 620 nci maddesine göre adi ortaklık sözleşmesi, iki ya da daha fazla kişinin emeklerini ve mallarını ortak bir amaca erişmek üzere birleştirmeyi üstlendikleri sözleşmedir. 625 inci madde gereğince yönetim, sözleşme veya kararla yalnızca bir veya birden çok ortağa ya da üçüncü bir kişiye bırakılmış olmadıkça, bütün ortaklar ortaklığı yönetme hakkına sahiptir. Ortaklık, ortakların tümü veya birkaçı tarafından yönetilmekte ise, bunlardan her biri, diğerleri katılmaksızın işlem yapabilir; ancak ortaklığı yönetmeye yetkili olan her ortak, tamamlanmasından önce işleme itiraz etmek suretiyle, bu işlemin yapılmasını engelleyebilir. Ortaklığa genel yetkili bir temsilci atanması ve ortaklığın olağan dışı işlerinin yürütülmesi için, bütün ortakların oybirliği gereklidir. Ancak, gecikmesinde sakınca olan hâllerde, bu konuda yönetici ortaklardan her biri yetkilidir. 630 uncu maddesinde, yönetici ortaklar ile diğer ortaklar arasındaki ilişkiler vekalet hükmüne tabi tutmuştur. 637 inci maddesi uyarınca, kendisine yönetim görevi verilen ortağın, ortaklığı veya bütün ortakları üçüncü kişilere karşı temsil etme yetkisi var sayılır. Ancak, temsil yetkisine sahip yönetici ortağın yapacağı önemli tasarruf işlemlerine ilişkin yetkinin, bütün ortakların oybirliğiyle verilmiş olması ve yetki belgesinde bu hususun açıkça belirtilmiş olması şarttır. Noterlik Kanununun 81 inci maddesinde, tamamlanmasından sonra bir noterlik işleminin değiştirilmesi veya fesih ve iptal veyahut evvelki işin nitelik ve değeri değişmemek şartıyla düzeltilmesinin, evvelki işlemin yapıldığı şekilde yeni bir işlemle yapılacağı hüküm altına alınmıştır. Türk Borçlar Kanununun 205 inci maddesinde, sözleşmenin devri düzenlenmiş olup, sözleşmeyi devralan ile devreden arasında yapılan ve sözleşmede kalan diğer tarafça önceden verilen izne dayanan veya sonradan onaylanan anlaşmanın da, sözleşmenin devri hükümlerine tabi olduğu, sözleşmenin devrinin geçerliliğinin, devredilen sözleşmenin şekline bağlı bulunduğu ifade edilmiştir. Toplu Yapılarda Kat Mülkiyeti ve Kat İrtifakı Tesisine Dair Yönetmeliğin 7 nci maddesinde, tamamlanan yapılara ilişkin kat irtifaklarının kat mülkiyetine çevrilmesi maksadıyla yapılacak tescilin, gayrimenkulün malikinin veya ortak maliklerince talepte bulunulması üzerine; kat irtifakının tesciline ilişkin resmî senede, 6 ncı maddenin (1) numaralı fıkrasında sayılan belgelere ve ana gayrimenkulün bağımsız bölümlerinin, evvelce verilmiş olan mimari projeye ve vaziyet plâna uygunluğunun idarece tasdik edilmesine istinaden yapılacağı düzenlenmiştir. Yukarıdaki izahatlar da nazara alınarak; Türk Borçlar Kanunu hükümlerine göre tüzel kişiliği bulunmamakla birlikte hukuki geçerliliğe sahip ve temsil hükümlerine haiz olan ortak bir amaca ulaşmak için kurulan adi ortaklık ile arsa sahibi arasında arsa payı karşılığı inşaat sözleşmesi imzalamasında mevzuat açısından engel bir durumun bulunmadığı, Adi ortaklık adına arsa payı karşılığı inşaat sözleşmesi imzalayacağını söyleyen ortağın öncelikle Borçlar Kanununun 637 nci maddesi uyarınca açıkça yetkilendirdiğine dair belgeyi ibraz etmesi halinde işlemin yapılabileceği, Aksi halde, yapılacak işlemin adi ortaklığın olağanüstü işleri kapsamında olduğu değerlendirilerek, bütün ortakların oybirliği ile gerçekleştirilebileceği, Müteahhidin parsel üzerinde malik (pay sahibi) olması halinde, sözleşmeyi arsa (pay) sahibi/müteahhit sıfatı ile imzalaması gerektiği, müteahhidin işi bırakması halinde, sözleşmede aksine bir hüküm bulunmadığı müddetçe yukarıda zikredilen esaslar dikkate alınarak Borçlar Kanununun 205 maddesi uyarınca önceki müteahhidin arsa sahibinin/sahiplerinin muvafakati ile yeni müteahhide sözleşmenin devri yoluna gidilebileceği veya ilk sözleşmenin Noterlik Kanununun 81/2 maddesi uyarınca feshedilip, yeni müteahhit ile taraflar arasında tekrar aynı şekilde sözleşme imzalanabileceği, Arsa sahibinin komşu parsel ile birleştirme yapılarak inşaat yapılacağını beyan etmesi durumunda, öncelikle parsellerin tevhidinin yetkili mercilerinin onayına bağlı olması ve Türk Medeni Kanununun 692 veya 702 nci maddeleri uyarınca diğer parsel maliklerinin de sözleşmeyi imza etmesi gerekeceğinden, tevhidin yetkili merciler tarafından kabul edilerek inşaat ruhsatına onay verilmesi ve diğer parsel maliklerinin düzenlenecek sözleşmeye imza atmaları halinde geçerli olacağına ilişkin şartın konulmak suretiyle akdedilebileceği düşünülmektedir. İlgi yazıda belirtilen ve mali yönden incelenmesi gereken konularda yapılan inceleme sonucunda aşağıdaki hususlar tespit edilmiştir. Birliğimizin, kat karşılığı inşaat ve satış vaadi sözleşmelerinde değer uygulaması hakkındaki 2007/6 sayılı Genelgesinde, Adalet Bakanlığı Hukuk İşleri Genel Müdürlüğünün, Teftiş Kurulu Başkanlığınca da iştirak edilen görüşü doğrultusunda, gayrimenkul satış vaadi ve kat karşılığı inşaat sözleşmelerinde inşaata tahsis olunan arsanın işlem tarihindeki emlak vergisi beyan değerinin ilgili belediyeden alınacak bir yazı ile belgelendirilmesi suretiyle işleme yazılması, ilgililer tarafından daha yüksek bir değer beyan edilmesi halinde ise bu değerin işleme yazılarak nispi harç ve damga vergisi alınması gerektiği bildirilmiştir. Birliğimizin kat karşılığı inşaat sözleşmelerinde harç ve damga vergisi uygulaması hakkındaki 2006/31 sayılı Genelgesinde, Maliye Bakanlığı Gelir İdaresi Başkanlığından alınan 10.02.2006 tarih ve 7846 sayılı yazıda, inşaata tahsis olunan arsanın toplam değeri ile arsa sahibi tarafından müteahhide devredilecek kısmın değerine arsa sahibi tarafından müteahhide ödenecek paranın ilavesi sonucu bulunacak değerden yüksek olanından nispi harç ve damga vergisi tahsil edilmesi gerektiği bildirilmiştir. Buna göre; -Kat karşılığı inşaat sözleşmesinin içeriğinde inşaatın değerinin hesap edilmesine imkan veren inşaatın sınıfı, cinsi, kaç metre kare olduğu, metrekare birim fiyatı gibi bilgilere yer verilmesi, inşaatın maliyetinin hesaplanmasının mümkün olması halinde maliyet hesabı yapılabilirse bu tutar dikkate alınabilir. Yapılacak inşaatın kaç daire, kaç dükkan olduğu, bir daire, bir dükkanın kaç lira olduğu gibi bilgilere yer verilmesi halinde de toplam inşaat değerinin hesabının yapılması mümkün bulunmaktadır. Dolayısıyla kat karşılığı inşaat sözleşmeleri düzenlenirken inşaat değerinin hesabını mümkün kılan donelere yer verilmemesi gerektiği düşünülmektedir. Yanısıra yapılacak bir dairenin kaç m2 olduğu yazılsa dahi, dairenin değeri ile inşaatla ilgili inşaatın türü, sınıfı gibi bilgilere yer verilmemişse değerin hesap edilmesi mümkün olmayacaktır. -Arsa sahipleri adına inşaat ruhsatı ve mimari proje çıkarıldıktan sonra, binanın mimari projedeki brüt ve net metrekaresi ile bakanlık inşaat birim fiyatı üzerinden hesaplama yapılamaz ve harç alınamaz. Çünkü taraflar arasında sözleşme yapılırken bu bilgilere ulaşmak mümkün değildir. Ancak, sözleşmede bu bilgilere yer verilirse hesabı mümkün kılan bilgiler varsa böyle bir hesaplama yapılabilir. -Müteahhidin de arsa sahipleri arasında malik olması, diğer arsa sahipleri ile sözleşme imzalaması durumunda; Kat karşılığı inşaat sözleşmesinin esasını diğer arsa sahibi ile müteahhidin anlaşması oluşturur. Müteahhit sadece diğer ortağın hissesine isabet eden sayıda daireyi vermekle, diğer arsa sahibi de kendi arsa payını kat karşılığı inşaata tahsis etmekle yükümlü ve sadece kendi arsa payı değeri üzerinden hak sahibidir. Diğer arsa sahibi müteahhide ait hisse üzerinde tasarrufi muamele yapma hak ve yetkisine sahip değildir. Dolayısı ile de müteahhide ait arsa değeri üzerinden vergi ve harç ödemesi söz konusu olamaz. Bu durumda, bu nevi sözleşmelerde sadece arsa sahibinin payının değerinin harç ve damga vergisi matrahına esas alınması aynı arsada paydaş olan müteahhidin hissesinin değerinin ise dikkate alınmaması gerekmektedir. -Müteahhidin işi yarım bırakması halinde, yeni bir müteahhitle sözleşme yapılırken; a) Önceki sözleşmenin feshi yapılacaksa, önceki sözleşmenin değeri üzerinden hareketle fesih sözleşmesinden damga vergisi ve harç alınması gerekmektedir. Yeni müteahhit ile yapılacak yeni sözleşmeden de ayrıca harç alınması gerekmektedir. b) Önceki sözleşmenin yeni müteahhide devir edilmesi halinde, sözleşmenin devrinde ise; Birliğimizin Gelir İdaresi Başkanlığı görüşüne dayanılarak yayımlanan 1998/5 sayılı Genelgesinde idare ile müteahhitler arasında düzenlenen ihale sözleşmelerinin başka bir müteahhide devrine, idarenin muvafakatini de ihtiva edecek tarzda gerçekleştirilen muamelelerde ne surette harç ve damga vergisi alınacağı hususunda açıklamalar yapılmış olup 488 sayılı Damga Vergisi Kanununun 14/2 maddesine göre belli parayı ihtiva eden sözleşmelerin devri halinde aslından alınan verginin ¼’ü üzerinden vergilendirileceği, 492 sayılı Harçlar Kanununun 46 ncı maddesi hükmü gereğince birbiriyle ilgili işlemlerin bir arada yapılması halinde en yüksek harcı gerektiren iş üzerinden tek harç alınması gerektiğinden, ihale makamı ile ilk müteahhit arasında düzenlenen mukavelenin devri ile ilgili işlemden iki imza itibariyle harç alınması damga vergisinin de bu devir mukavelesinden tahsil edilmesi, devir işlemine muvafakat keyfiyetine ilişkin olarak yapılan muvafakat işleminin ayrıca harç konusu yapılmasına mahal bulunmadığı bildirilmiştir. Dolayısıyla sözleşmenin devri halinde devir edilen sözleşmenin değerinden hareketle ¼’ü tutarında damga vergisi alınması gerekmektedir. -Arsa sahibinin komşu parsel ile birleştirme yapılarak inşaat yapılacağını beyanla iki parselin üzerine yapılacak inşaatın, yukarıda yer alan hukuki görüşe göre işlem tesis edilmesi halinde, inşaata konu olan parsellerden oluşan toplam parsel değeri üzerinden nispi harç alınması, ancak ilgililerin beyan ettiği değer ya da inşaatın maliyet değerinin hesabı mümkünse inşaat değerinden hangisi yüksekse, yüksek olan değerden harç alınması gerekmektedir. Bilindiği üzere, 15.03.2017 tarih ve Mali Danışmanlık-65-5133 (2017/5) sayılı Birliğimiz Genelgesinde, gayrimenkul satış vaadi ve arsa payı karşılığında inşaat ve hasılat paylaşımı sözleşmelerinin damga vergisi oranının 25.03.2017 tarihli ve 30008 sayılı Resmi Gazetede yayımlanan 13.03.2017 tarihli ve 2017/9973 sayılı Bakanlar Kurulu Kararı ile sıfır (0) olarak belirlendiği tüm noterliklerimize duyurulmuştur. Yapılacak arsa payı karşılığı inşaat sözleşmelerinde bu Genelgemizin de dikkate alınması gerekmektedir. Bilgilerinize rica ederim. Dursun CİN Başkan Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "KAT KARŞILIĞI İNŞAAT SÖZLEŞMESİNDE DEĞER, DEVİR VE FESİH",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fkat-karsiligi-insaat-soz-deger-fesih.html",
        "title": "",
        "target": "",
        "type": "internal"
      },
      {
        "text": "KAT KARŞILIĞI İNŞAAT SÖZLEŞMESİNDE DEĞER, DEVİR VE FESİH",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?kat-karsiligi-insaat-soz-deger-fesih.html",
        "title": "",
        "target": "_top",
        "type": "internal"
      },
      {
        "text": "TAŞ. SATIŞ V.ARSA PAYI KARŞ İNŞ SÖZ",
        "href": "tasinmaz-satis-vaadi-arsa-payi-karsiligi-insaat-sozlesmesi.html",
        "title": "TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ",
        "target": "",
        "type": "internal"
      },
      {
        "text": "MEVZUAT",
        "href": "arsa-payi-kars-ins-soz-mevzuat.html",
        "title": "MEVZUAT - KAT KARŞILIĞI İNŞAAT SÖZLEŞMESİ",
        "target": "",
        "type": "internal"
      },
      {
        "text": "34 SAYILI GENELGE",
        "href": "tasinmaz-satis-vaadi-arsa-payi-karsiligi-svs-on-odemeli-ksvs-hak-birlestirilmis-34-sayili-genelge.html#tainmazsatiivaadarsapayikariliinaatyapimiszlemeler",
        "title": "TAŞINMAZ SATIŞ VAADİ, ARSA PAYI KARŞILIĞI İNŞAAT VE ÖN ÖDEMELİ KONUT SATIŞ VAADİ SÖZLEŞMELERİ HAK.BİRLEŞTİRİLMİŞ 34 SAYILI GENELGE",
        "target": "",
        "type": "internal"
      },
      {
        "text": "GEN VE GENEL YAZILAR",
        "href": "arsa-payi-karsiligi-insaat-soz-genelge-genelyazilar.html",
        "title": "TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ HAK.GENELGE VE GENEL YAZILAR",
        "target": "",
        "type": "internal"
      },
      {
        "text": "MAKALE",
        "href": "tasinmaz-satis-vaadi-arsa-payi-iys-haluk-necdet-tekin.html",
        "title": "TAŞINMAZ SATIŞI VAADİ – ARSA PAYI KARŞILIĞI İNŞAAT YAPIM SÖZLEŞMELERİ - HALUK NECDET TEKİN (TNB HUKUK DANIŞMANI)",
        "target": "",
        "type": "internal"
      },
      {
        "text": "TBK",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "TBK",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "KAT KARŞILIĞI İNŞAAT SÖZLEŞMESİNDE DEĞER, DEVİR VE FESİH"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>KAT KARŞILIĞI İNŞAAT SÖZLEŞMESİNDE DEĞER, DEVİR VE FESİH</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:01.12.2021 Yayınlayan: MEHMET MERT ÖKDEM Konu: Kat Karşılığı İnşaat Sözleşmesinde Değer, Devir ve Fesih İçerik: Mali Danışmanlık-113-20692-03.06.2020 &nbsp;\" />\n\n   <link rel=\"canonical\" content=\"noterlikrehberi.net/rehber/index.html?kat-karsiligi-insaat-soz-deger-fesih.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"kat-karsiligi-insaat-soz-deger-fesih.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"KAT KARŞILIĞI İNŞAAT SÖZLEŞMESİNDE DEĞER, DEVİR VE FESİH\",\n\n   mailsubject: \"Tavsiye: Noterlik Rehberi - KAT KARŞILIĞI İNŞAAT SÖZLEŞMESİNDE DEĞER, DEVİR VE FESİH &nbsp; &nbsp;TAŞ. SATIŞ V.ARSA PAYI KARŞ İNŞ SÖZ&nbsp; &nbsp;MEVZUAT&nbsp; &nbsp;34 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;MAKALE\",\n\n   sharesubject: \"Noterlik Rehberi - KAT KARŞILIĞI İNŞAAT SÖZLEŞMESİNDE DEĞER, DEVİR VE FESİH &nbsp; &nbsp;TAŞ. SATIŞ V.ARSA PAYI KARŞ İNŞ SÖZ&nbsp; &nbsp;MEVZUAT&nbsp; &nbsp;34 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;MAKALE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"KAT-KARSILIGI-INSAAT-SOZ-DEGER-FESIH\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"kat-karsiligi-insaat-soz-deger-fesih.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?kat-karsiligi-insaat-soz-deger-fesih.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?kat-karsiligi-insaat-soz-deger-fesih.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?kat-karsiligi-insaat-soz-deger-fesih.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?kat-karsiligi-insaat-soz-deger-fesih.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fkat-karsiligi-insaat-soz-deger-fesih.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>KAT KARŞILIĞI İNŞAAT SÖZLEŞMESİNDE DEĞER, DEVİR VE FESİH</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?kat-karsiligi-insaat-soz-deger-fesih.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">KAT KARŞILIĞI İNŞAAT SÖZLEŞMESİNDE DEĞER, DEVİR VE FESİH</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"tasinmaz-satis-vaadi-arsa-payi-karsiligi-insaat-sozlesmesi.html\" class=\"topiclink\" title=\"TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ\">TAŞ. SATIŞ V.ARSA PAYI KARŞ İNŞ SÖZ</a>  &nbsp; <a href=\"arsa-payi-kars-ins-soz-mevzuat.html\" class=\"topiclink\" title=\"MEVZUAT - KAT KARŞILIĞI İNŞAAT SÖZLEŞMESİ\">MEVZUAT</a>  &nbsp; <a href=\"tasinmaz-satis-vaadi-arsa-payi-karsiligi-svs-on-odemeli-ksvs-hak-birlestirilmis-34-sayili-genelge.html#tainmazsatiivaadarsapayikariliinaatyapimiszlemeler\" class=\"topiclink\" title=\"TAŞINMAZ SATIŞ VAADİ, ARSA PAYI KARŞILIĞI İNŞAAT VE ÖN ÖDEMELİ KONUT SATIŞ VAADİ SÖZLEŞMELERİ HAK.BİRLEŞTİRİLMİŞ 34 SAYILI GENELGE\">34 SAYILI GENELGE</a>  &nbsp; <a href=\"arsa-payi-karsiligi-insaat-soz-genelge-genelyazilar.html\" class=\"topiclink\" title=\"TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ HAK.GENELGE VE GENEL YAZILAR\">GEN VE GENEL YAZILAR</a>  &nbsp; <a href=\"tasinmaz-satis-vaadi-arsa-payi-iys-haluk-necdet-tekin.html\" class=\"topiclink\" title=\"TAŞINMAZ SATIŞI VAADİ – ARSA PAYI KARŞILIĞI İNŞAAT YAPIM SÖZLEŞMELERİ - HALUK NECDET TEKİN (TNB HUKUK DANIŞMANI)\">MAKALE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"background: #ffffff;\"><span style=\"font-weight: bold;\">Yayın Tarihi:</span>01.12.2021</p>\n\n<p style=\"background: #ffffff;\"><span style=\"font-weight: bold;\">Yayınlayan: </span>MEHMET MERT ÖKDEM</p>\n\n<p style=\"background: #ffffff;\"><span style=\"font-weight: bold;\">Konu: </span>Kat Karşılığı İnşaat Sözleşmesinde Değer, Devir ve Fesih</p>\n\n<p style=\"background: #ffffff;\"><span style=\"font-weight: bold;\">İçerik: </span>Mali Danışmanlık-<span style=\"font-weight: bold;\">113-20692-03.06.2020</span></p>\n\n<p style=\"background: #ffffff;\"><span style=\"font-weight: bold;\">  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"> <span style=\"font-weight: bold;\">Sayın …... Noteri</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"> <span style=\"font-weight: bold;\">İlgi: </span>08.04.2020 tarih ve 2020/67 sayılı yazınız.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; margin: 0 0 7px 0;\">Yönetim Kurulumuzun 11.05.2020 günlü toplantısında görüşülen ilgi yazınız ile arsa payı karşılığı inşaat sözleşme talepleri hazırlanırken;</p>\n\n<p style=\"text-indent: 47px; background: #ffffff; margin: 0 0 7px 0;\">1-Vergi dairesinde mükellef kaydı bulunan adi ortaklık ile arsa sahipleri arasında arsa payı karşılığı inşaat sözleşmesi yapılıp yapılamayacağı,</p>\n\n<p style=\"text-indent: 47px; background: #ffffff; margin: 0 0 7px 0;\">2-İnşaat ruhsatı ve mimari proje alınmadan yapılan sözleşme içerisinde arsa sahiplerinin bağımsız bölümlerin brüt veya net metrekare miktarının belirtilmesini istemeleri halinde, bakanlık inşaat birim fiyatı ile metrekarenin çarpımından harç alınıp alınmayacağı,</p>\n\n<p style=\"text-indent: 47px; background: #ffffff; margin: 0 0 7px 0;\">3-Arsa sahipleri adına inşaat ruhsatı ve mimari proje çıkarıldıktan sonra, binanın mimari projedeki brüt ve net metrekaresi ile bakanlık inşaat birim fiyatı üzerinden hesaplanarak harç alınıp alınmayacağı,</p>\n\n<p style=\"text-indent: 47px; background: #ffffff; margin: 0 0 7px 0;\">4-Müteahhitin işi bırakması durumunda yeni bir müteahhit ile sözleşme yapılırken fesihnamenin aranıp aranmayacağı, başkaca nelere dikkat edilmesi gerektiği, önceki müteahhit tarafından yaptırılmış mimari projedeki metrekare ile bakanlık inşaat birim fiyatı çarpılarak oluşan miktardan harç alınıp alınmayacağı, önceki müteahhit tarafından tapuda kat irtifakının kurulmasının sözleşmeyi etkileyip etkilemeyeceği,</p>\n\n<p style=\"text-indent: 47px; background: #ffffff; margin: 0 0 7px 0;\">5-Müteahhitin arsada paydaş olması durumunda kendi payı yönünden işlemin nasıl hazırlanacağı,</p>\n\n<p style=\"text-indent: 47px; background: #ffffff; margin: 0 0 7px 0;\">6-Arsa sahibinin komşu parsel ile birleştirme yapılarak inşaat yapılacağını beyanla inşaat basit krokisini çizip teknik şart ve hükümlerin belirlenmesi halinde işlemin yapılıp yapılamayacağı, harç hesabının nasıl yapılacağı,</p>\n\n<p style=\"text-indent: 47px; background: #ffffff; margin: 0 0 7px 0;\">hususlarında tereddüt yaşandığı belirtilerek, bilgi verilmesi ve yapılacak değerlendirmenin genelge veya genel yazı haline dönüştürülmesi istenilmektedir.</p>\n\n<p style=\"text-indent: 47px; background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Konuya ilişkin hukuki yönden yapılan inceleme sonucunda;</p>\n\n<p style=\"text-indent: 47px; margin: 0 0 7px 0;\">Birliğimizin 15.10.2019 tarihli ve (34) sayılı Birleştirilmiş Genelgesinde “Kat karşılığı inşaat sözleşmesi, eser (istisna - 6098 s.<a href=\"javascript:void(0);\" onclick=\"return hmshowPopup(event, popid_919694019, this);\" class=\"popuplink\">TBK</a> md. 470) ve satış vaadi (<a href=\"javascript:void(0);\" onclick=\"return hmshowPopup(event, popid_620685911, this);\" class=\"popuplink\">TBK</a> md 29) sözleşmelerini kapsayan karma bir sözleşmedir. Bu sözleşme ile arsa sahibi ve yüklenici arsa payı karşılığında bina yapımı için anlaşmakta, arsa sahibi taşınmazdaki belli bir payın mülki­yetinin müteahhide geçirilmesini, yüklenici de inşaatı yapmayı kabul etmektedirler.” denilerek kat karşılığı inşaat sözleşmelerinin hukuki niteliği ortaya konulmuştur. </p>\n\n<p style=\"text-indent: 47px; margin: 0 0 7px 0;\">Türk Borçlar Kanununun; 620 nci maddesine göre adi ortaklık sözleşmesi, iki ya da daha fazla kişinin emeklerini ve mallarını ortak bir amaca erişmek üzere birleştirmeyi üstlendikleri sözleşmedir.</p>\n\n<p style=\"text-indent: 47px; background: #ffffff; margin: 0 0 7px 0;\">625 inci madde gereğince yönetim, sözleşme veya kararla yalnızca bir veya birden çok ortağa ya da üçüncü bir kişiye bırakılmış olmadıkça, bütün ortaklar ortaklığı yönetme hakkına sahiptir. Ortaklık, ortakların tümü veya birkaçı tarafından yönetilmekte ise, bunlardan her biri, diğerleri katılmaksızın işlem yapabilir; ancak ortaklığı yönetmeye yetkili olan her ortak, tamamlanmasından önce işleme itiraz etmek suretiyle, bu işlemin yapılmasını engelleyebilir. Ortaklığa genel yetkili bir temsilci atanması ve ortaklığın olağan dışı işlerinin yürütülmesi için, bütün ortakların oybirliği gereklidir. Ancak, gecikmesinde sakınca olan hâllerde, bu konuda yönetici ortaklardan her biri yetkilidir.</p>\n\n<p style=\"text-indent: 47px; background: #ffffff; margin: 0 0 7px 0;\">630 uncu maddesinde, yönetici ortaklar ile diğer ortaklar arasındaki ilişkiler vekalet hükmüne tabi tutmuştur.</p>\n\n<p style=\"text-indent: 47px; background: #ffffff; margin: 0 0 7px 0;\"> 637 inci maddesi uyarınca, kendisine yönetim görevi verilen ortağın, ortaklığı veya bütün ortakları üçüncü kişilere karşı temsil etme yetkisi var sayılır. Ancak, temsil yetkisine sahip yönetici ortağın yapacağı önemli tasarruf işlemlerine ilişkin yetkinin, bütün ortakların oybirliğiyle verilmiş olması ve yetki belgesinde bu hususun açıkça belirtilmiş olması şarttır.</p>\n\n<p style=\"text-indent: 47px; background: #ffffff; margin: 0 0 7px 0;\">Noterlik Kanununun 81 inci maddesinde, tamamlanmasından sonra bir noterlik işleminin değiştirilmesi veya fesih ve iptal veyahut evvelki işin nitelik ve değeri değişmemek şartıyla düzeltilmesinin, evvelki işlemin yapıldığı şekilde yeni bir işlemle yapılacağı hüküm altına alınmıştır.</p>\n\n<p style=\"text-indent: 47px; background: #ffffff; margin: 0 0 7px 0;\">Türk Borçlar Kanununun 205 inci maddesinde, sözleşmenin devri düzenlenmiş olup, sözleşmeyi devralan ile devreden arasında yapılan ve sözleşmede kalan diğer tarafça önceden verilen izne dayanan veya sonradan onaylanan anlaşmanın da, sözleşmenin devri hükümlerine tabi olduğu, sözleşmenin devrinin geçerliliğinin, devredilen sözleşmenin şekline bağlı bulunduğu ifade edilmiştir.</p>\n\n<p style=\"text-indent: 47px; background: #ffffff; margin: 0 0 7px 0;\">Toplu Yapılarda Kat Mülkiyeti ve Kat İrtifakı Tesisine Dair Yönetmeliğin 7 nci maddesinde, tamamlanan yapılara ilişkin kat irtifaklarının kat mülkiyetine çevrilmesi maksadıyla yapılacak tescilin, gayrimenkulün malikinin veya ortak maliklerince talepte bulunulması üzerine; kat irtifakının tesciline ilişkin resmî senede, 6 ncı maddenin (1) numaralı fıkrasında sayılan belgelere ve ana gayrimenkulün bağımsız bölümlerinin, evvelce verilmiş olan mimari projeye ve vaziyet plâna uygunluğunun idarece tasdik edilmesine istinaden yapılacağı düzenlenmiştir.</p>\n\n<p style=\"text-indent: 47px; background: #ffffff; margin: 0 0 7px 0;\">Yukarıdaki izahatlar da nazara alınarak;</p>\n\n<p style=\"text-indent: 47px; background: #ffffff; margin: 0 0 7px 0;\">Türk Borçlar Kanunu hükümlerine göre tüzel kişiliği bulunmamakla birlikte hukuki geçerliliğe sahip ve temsil hükümlerine haiz olan ortak bir amaca ulaşmak için kurulan adi ortaklık ile arsa sahibi arasında arsa payı karşılığı inşaat sözleşmesi imzalamasında mevzuat açısından engel bir durumun bulunmadığı,</p>\n\n<p style=\"text-indent: 47px; background: #ffffff; margin: 0 0 7px 0;\">Adi ortaklık adına arsa payı karşılığı inşaat sözleşmesi imzalayacağını söyleyen ortağın öncelikle Borçlar Kanununun 637 nci maddesi uyarınca açıkça yetkilendirdiğine dair belgeyi ibraz etmesi halinde işlemin yapılabileceği,</p>\n\n<p style=\"text-indent: 47px; background: #ffffff; margin: 0 0 7px 0;\">Aksi halde, yapılacak işlemin adi ortaklığın olağanüstü işleri kapsamında olduğu değerlendirilerek, bütün ortakların oybirliği ile gerçekleştirilebileceği,</p>\n\n<p style=\"text-indent: 47px; background: #ffffff; margin: 0 0 7px 0;\">Müteahhidin parsel üzerinde malik (pay sahibi) olması halinde, sözleşmeyi arsa (pay) sahibi/müteahhit sıfatı ile imzalaması gerektiği,</p>\n\n<p style=\"text-indent: 47px; background: #ffffff; margin: 0 0 7px 0;\">müteahhidin işi bırakması halinde, sözleşmede aksine bir hüküm bulunmadığı müddetçe yukarıda zikredilen esaslar dikkate alınarak Borçlar Kanununun 205 maddesi uyarınca önceki müteahhidin arsa sahibinin/sahiplerinin muvafakati ile yeni müteahhide sözleşmenin devri yoluna gidilebileceği veya ilk sözleşmenin Noterlik Kanununun 81/2 maddesi uyarınca feshedilip, yeni müteahhit ile taraflar arasında tekrar aynı şekilde sözleşme imzalanabileceği,</p>\n\n<p style=\"text-indent: 47px; background: #ffffff; margin: 0 0 7px 0;\">Arsa sahibinin komşu parsel ile birleştirme yapılarak inşaat yapılacağını beyan etmesi durumunda, öncelikle parsellerin tevhidinin yetkili mercilerinin onayına bağlı olması ve Türk Medeni Kanununun 692 veya 702 nci maddeleri uyarınca diğer parsel maliklerinin de sözleşmeyi imza etmesi gerekeceğinden, tevhidin yetkili merciler tarafından kabul edilerek inşaat ruhsatına onay verilmesi ve diğer parsel maliklerinin düzenlenecek sözleşmeye imza atmaları halinde geçerli olacağına ilişkin şartın konulmak suretiyle akdedilebileceği düşünülmektedir.</p>\n\n<p style=\"text-indent: 47px; background: #ffffff; margin: 0 0 7px 0;\">İlgi yazıda belirtilen ve mali yönden incelenmesi gereken konularda yapılan inceleme sonucunda aşağıdaki hususlar tespit edilmiştir.</p>\n\n<p style=\"text-indent: 47px; background: #ffffff; margin: 0 0 7px 0;\">Birliğimizin, kat karşılığı inşaat ve satış vaadi sözleşmelerinde değer uygulaması hakkındaki 2007/6 sayılı Genelgesinde, Adalet Bakanlığı Hukuk İşleri Genel Müdürlüğünün, Teftiş Kurulu Başkanlığınca da iştirak edilen görüşü doğrultusunda, gayrimenkul satış vaadi ve kat karşılığı inşaat sözleşmelerinde inşaata tahsis olunan arsanın işlem tarihindeki emlak vergisi beyan değerinin ilgili belediyeden alınacak bir yazı ile belgelendirilmesi suretiyle işleme yazılması, ilgililer tarafından daha yüksek bir değer beyan edilmesi halinde ise bu değerin işleme yazılarak nispi harç ve damga vergisi alınması gerektiği bildirilmiştir.</p>\n\n<p style=\"text-indent: 47px; background: #ffffff; margin: 0 0 7px 0;\">Birliğimizin kat karşılığı inşaat sözleşmelerinde harç ve damga vergisi uygulaması hakkındaki 2006/31 sayılı Genelgesinde, Maliye Bakanlığı Gelir İdaresi Başkanlığından alınan 10.02.2006 tarih ve 7846 sayılı yazıda, inşaata tahsis olunan arsanın toplam değeri ile arsa sahibi tarafından müteahhide devredilecek kısmın değerine arsa sahibi tarafından müteahhide ödenecek paranın ilavesi sonucu bulunacak değerden yüksek olanından nispi harç ve damga vergisi tahsil edilmesi gerektiği bildirilmiştir.</p>\n\n<p style=\"text-indent: 47px; background: #ffffff; margin: 0 0 7px 0;\"> Buna göre;</p>\n\n<p style=\"text-indent: 47px; background: #ffffff; margin: 0 0 7px 0;\">-Kat karşılığı inşaat sözleşmesinin içeriğinde inşaatın değerinin hesap edilmesine imkan veren inşaatın sınıfı, cinsi, kaç metre kare olduğu, metrekare birim fiyatı gibi bilgilere yer verilmesi, inşaatın maliyetinin hesaplanmasının mümkün olması halinde maliyet hesabı yapılabilirse bu tutar dikkate alınabilir. Yapılacak inşaatın kaç daire, kaç dükkan olduğu, bir daire, bir dükkanın kaç lira olduğu gibi bilgilere yer verilmesi halinde de toplam inşaat değerinin hesabının yapılması mümkün bulunmaktadır. Dolayısıyla kat karşılığı inşaat sözleşmeleri düzenlenirken inşaat değerinin hesabını mümkün kılan donelere yer verilmemesi gerektiği düşünülmektedir.</p>\n\n<p style=\"text-indent: 47px; background: #ffffff; margin: 0 0 7px 0;\">Yanısıra yapılacak bir dairenin kaç m2 olduğu yazılsa dahi, dairenin değeri ile inşaatla ilgili inşaatın türü, sınıfı gibi bilgilere yer verilmemişse değerin hesap edilmesi mümkün olmayacaktır.</p>\n\n<p style=\"text-indent: 47px; background: #ffffff; margin: 0 0 7px 0;\">-Arsa sahipleri adına inşaat ruhsatı ve mimari proje çıkarıldıktan sonra, binanın mimari projedeki brüt ve net metrekaresi ile bakanlık inşaat birim fiyatı üzerinden hesaplama yapılamaz ve harç alınamaz. Çünkü taraflar arasında sözleşme yapılırken bu bilgilere ulaşmak mümkün değildir. Ancak, sözleşmede bu bilgilere yer verilirse hesabı mümkün kılan bilgiler varsa böyle bir hesaplama yapılabilir.</p>\n\n<p style=\"text-indent: 47px; background: #ffffff; margin: 0 0 7px 0;\">-Müteahhidin de arsa sahipleri arasında malik olması, diğer arsa sahipleri ile sözleşme imzalaması durumunda;</p>\n\n<p style=\"text-indent: 47px; background: #ffffff; margin: 0 0 7px 0;\">Kat karşılığı inşaat sözleşmesinin esasını diğer arsa sahibi ile müteahhidin anlaşması oluşturur. Müteahhit sadece diğer ortağın hissesine isabet eden sayıda daireyi vermekle, diğer arsa sahibi de kendi arsa payını kat karşılığı inşaata tahsis etmekle yükümlü ve sadece kendi arsa payı değeri üzerinden hak sahibidir. Diğer arsa sahibi müteahhide ait hisse üzerinde tasarrufi muamele yapma hak ve yetkisine sahip değildir. Dolayısı ile de müteahhide ait arsa değeri üzerinden vergi ve harç ödemesi söz konusu olamaz. Bu durumda, bu nevi sözleşmelerde sadece arsa sahibinin payının değerinin harç ve damga vergisi matrahına esas alınması aynı arsada paydaş olan müteahhidin hissesinin değerinin ise dikkate alınmaması gerekmektedir.</p>\n\n<p style=\"text-indent: 47px; background: #ffffff; margin: 0 0 7px 0;\">-Müteahhidin işi yarım bırakması halinde, yeni bir müteahhitle sözleşme yapılırken;</p>\n\n<p style=\"text-indent: 47px; background: #ffffff; margin: 0 0 7px 0;\">a) Önceki sözleşmenin feshi yapılacaksa, önceki sözleşmenin değeri üzerinden hareketle fesih sözleşmesinden damga vergisi ve harç alınması gerekmektedir. Yeni müteahhit ile yapılacak yeni sözleşmeden de ayrıca harç alınması gerekmektedir.</p>\n\n<p style=\"text-indent: 47px; background: #ffffff; margin: 0 0 7px 0;\">b) Önceki sözleşmenin yeni müteahhide devir edilmesi halinde, sözleşmenin devrinde ise;</p>\n\n<p style=\"background: #ffffff; margin: 0 0 7px 0;\">Birliğimizin Gelir İdaresi Başkanlığı görüşüne dayanılarak yayımlanan 1998/5 sayılı Genelgesinde idare ile müteahhitler arasında düzenlenen ihale sözleşmelerinin başka bir müteahhide devrine, idarenin muvafakatini de ihtiva edecek tarzda gerçekleştirilen muamelelerde ne surette harç ve damga vergisi alınacağı hususunda açıklamalar yapılmış olup 488 sayılı Damga Vergisi Kanununun 14/2 maddesine göre belli parayı ihtiva eden sözleşmelerin devri halinde aslından alınan verginin ¼’ü üzerinden vergilendirileceği, 492 sayılı Harçlar Kanununun 46 ncı maddesi hükmü gereğince birbiriyle ilgili işlemlerin bir arada yapılması halinde en yüksek harcı gerektiren iş üzerinden tek harç alınması gerektiğinden, ihale makamı ile ilk müteahhit arasında düzenlenen mukavelenin devri ile ilgili işlemden iki imza itibariyle harç alınması damga vergisinin de bu devir mukavelesinden tahsil edilmesi, devir işlemine muvafakat keyfiyetine ilişkin olarak yapılan muvafakat işleminin ayrıca harç konusu yapılmasına mahal bulunmadığı bildirilmiştir. </p>\n\n<p style=\"text-indent: 47px; background: #ffffff; margin: 0 0 7px 0;\">Dolayısıyla sözleşmenin devri halinde devir edilen sözleşmenin değerinden hareketle ¼’ü tutarında damga vergisi alınması gerekmektedir.</p>\n\n<p style=\"text-indent: 47px; background: #ffffff; margin: 0 0 7px 0;\">-Arsa sahibinin komşu parsel ile birleştirme yapılarak inşaat yapılacağını beyanla iki parselin üzerine yapılacak inşaatın, yukarıda yer alan hukuki görüşe göre işlem tesis edilmesi halinde, inşaata konu olan parsellerden oluşan toplam parsel değeri üzerinden nispi harç alınması, ancak ilgililerin beyan ettiği değer ya da inşaatın maliyet değerinin hesabı mümkünse inşaat değerinden hangisi yüksekse, yüksek olan değerden harç alınması gerekmektedir.</p>\n\n<p style=\"text-indent: 47px; background: #ffffff; margin: 0 0 7px 0;\">Bilindiği üzere, 15.03.2017 tarih ve Mali Danışmanlık-65-5133 (2017/5) sayılı Birliğimiz Genelgesinde, gayrimenkul satış vaadi ve arsa payı karşılığında inşaat ve hasılat paylaşımı sözleşmelerinin damga vergisi oranının 25.03.2017 tarihli ve 30008 sayılı Resmi Gazetede yayımlanan 13.03.2017 tarihli ve 2017/9973 sayılı Bakanlar Kurulu Kararı ile sıfır (0) olarak belirlendiği tüm noterliklerimize duyurulmuştur. Yapılacak arsa payı karşılığı inşaat sözleşmelerinde bu Genelgemizin de dikkate alınması gerekmektedir.</p>\n\n<p style=\"text-indent: 47px; background: #ffffff; margin: 0 0 7px 0;\">Bilgilerinize rica ederim.</p>\n\n<p style=\"text-indent: 47px; background: #ffffff; margin: 0 0 7px 0;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff; margin: 0 0 7px 0;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Dursun CİN</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"kat-karsiligi-insaat-soz-deger-fesih.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:25:00.562698"
}