{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\kat-karsiligi-insaat-soz-kaps-bagimsz-bolum-satisi.html",
    "title": "KAT KARŞILIĞI İNŞAAT SÖZLEŞMESİ KAPSAMINDA BAĞIMSIZ BÖLÜMLERİN SATIŞI",
    "description": "Yayın Tarihi: 02.12.2021 Yayınlayan: MEHMET MERT ÖKDEM Konu: Kat Karşılığı İnşaat Sözleşmesi Kapsamında Bağımsız Bölümlerin Satışı İçerik: Mali Danışmanlık-230-44863 - 03.12.202",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ KAT KARŞILIĞI İNŞAAT SÖZLEŞMESİ KAPSAMINDA BAĞIMSIZ BÖLÜMLERİN SATIŞI Email Gönder KAT KARŞILIĞI İNŞAAT SÖZLEŞMESİ KAPSAMINDA BAĞIMSIZ BÖLÜMLERİN SATIŞI << Fihrist-Ana sayfa >> KAT KARŞILIĞI İNŞAAT SÖZLEŞMESİ KAPSAMINDA BAĞIMSIZ BÖLÜMLERİN SATIŞI TAŞ. SATIŞ V.ARSA PAYI KARŞ İNŞ SÖZ    MEVZUAT    34 SAYILI GENELGE    GEN VE GENEL YAZILAR    MAKALE Yayın Tarihi: 02.12.2021 Yayınlayan: MEHMET MERT ÖKDEM Konu: Kat Karşılığı İnşaat Sözleşmesi Kapsamında Bağımsız Bölümlerin Satışı İçerik: Mali Danışmanlık-230-44863 - 03.12.2020 Sayın ….... Noteri İlgi: 13.03.2019 tarih ve 2019/Muh. 51 sayılı yazınız. İlgide kayıtlı yazınızda, arsa sahibi ile müteahhit arasında yapılan arsa payı karşılığı inşaat ve taşınmaz satış vaadi sözleşmesine istinaden müteahhite (yüklenici) bırakılan bağımsız bölümlerin, müteahhitçe 3. şahsa satılması halinde, noterlikte yapılacak olan taşınmaz satış vaadi işleminin, gayrimenkul satış vaadi işlemi olarak nitelendirilip sıfır (0) damga vergisi uygulanacağı ya da sözleşmeden doğan hakların temliki niteliğinde değerlendirilip temlike konu taşınmazın değeri üzerinden nispi oranda damga vergisi mi tahakkuk ettirilmesi gerektiği hususunda tereddüte düşüldüğü ifade edilmiş, Ayrıca, Yargıtay Hukuk Dairesinin çeşitli kararlarından da bahisle, arsa payı karşılığı inşaat sözleşmesinde yükleniciye ait olacağı kararlaştırılan bir bağımsız bölümün yüklenici tarafından 3. Kişiye satılması, satış sözleşmesi olmadığı, B.K. 162 vs. maddelerinde düzenlenen alacağın temlikine tabi işlem olduğu, HGK.nın 2010/14-290 E.2010/328 K. Sayılı Kararında yer alan bu ifadeye göre alacağın temliki niteliğinde sayılan bu nevi sözleşmelerden nispi damga vergisi mi tahakkuk ettirilmesi gerektiği veya sıfır (0) damga vergisine mi tabi olacağı konusunda tereddüt hasıl olduğu, noterlikler tarafından farklı uygulamaların yapıldığından bu konunun açıklığa kavuşturulmasına ihtiyaç olduğundan, konuya ilişkin Maliye Bakanlığından görüş alınması ve bu konuda bilgi verilmesi hususunda Birliğimiz görüşü talep edilmiş, Konu hakkında Yönetim Kurulumuzun 21.05.2019 günlü toplantısında alınan 101 sayılı Karar gereğince, 07.06.2019 günlü ve Mali Danışmanlık-127-25691 sayılı yazımız ile Gelir İdaresi Başkanlığından görüş talep edilmiştir. Gelir İdaresi Başkanlığından alınan ve Yönetim Kurulumuzun 16.11.2020 günlü toplantısında görüşülen 19.10.2020 günlü ve 123444 sayılı cevabi yazıda, “İlgide kayıtlı yazınızın incelenmesinden, arsa sahibi ile müteahhit arasında yapılan arsa payı karşılığı inşaat ve taşınmaz satış vaadi sözleşmesine istinaden müteahhide ya da arsa sahibine bırakılan bağımsız bölümlerin üçüncü şahsa satılması halinde veya bu yolla taşınmaz edinen üçüncü şahısların almış olduğu taşınmazı bir başka şahsa satmaları halinde düzenlenen taşınmaz satış vaadi sözleşmelerinin damga vergisi nispetinin sıfır \"0\" olarak uygulanıp uygulanmayacağı konusunda görüş talep edildiği anlaşılmıştır. 488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu, bu Kanundaki kağıtlar teriminin, yazılıp imzalanmak veya imza yerine geçen bir işaret konmak suretiyle düzenlenen ve herhangi bir hususu ispat veya belli etmek için ibraz edilebilecek olan belgeler ile elektronik imza kullanılmak suretiyle manyetik ortamda ve elektronik veri şeklinde oluşturulan belgeleri ifade edeceği; 3 üncü maddesinde, damga vergisinin mükellefinin kağıtları imza edenler olduğu, resmi dairelerle kişiler arasındaki işlemlere ait kağıtların damga vergisinin kişiler tarafından ödeneceği; 4 üncü maddesinde, bir kağıdın tabi olacağı verginin tayini için o kağıdın mahiyetine bakılacağı ve buna göre tabloda yazılı vergisinin bulunacağı, kağıtların mahiyetlerinin tayininde, şekli kanunlarda belirtilmiş olanlarda kanunlardaki adlarına, belirtilmemiş olanlarda üzerlerindeki yazının tazammun ettiği hüküm ve manaya bakılacağı, mahiyeti tayin edilmek istenen kağıt üzerinde başka bir kağıda atıf yapılmışsa, atıf yapılan kağıdın hükümlerine nazaran iktisap ettiği mahiyete göre vergi alınacağı; 6 ncı maddesinde (6728 sayılı Kanunun 24 üncü maddesi ile değişen hali), bir kağıtta birbirinden tamamen ayrı birden fazla akit ve işlem bulunduğu takdirde bunların her birinden ayrı ayrı vergi alınacağı, bir kağıtta toplanan akit ve işlemler birbirine bağlı ve bir asıldan doğma oldukları takdirde damga vergisinin, en yüksek vergi alınmasını gerektiren akit veya işlem üzerinden alınacağı, ancak bu akit ve işlemlere asıl işlemin akitlerinden başka bir şahsın eklenen akit ve işleminin de ayrıca vergiye tabi olacağı, şu kadar ki; bir kağıt üzerinde birden fazla adi kefalet ve garanti taahhüdü bulunması hâlinde, ayrı ayrı olmak üzere bunlardan yalnızca birinden damga vergisi alınacağı, pey akçesi, cayma tazminatı, ücret tevkifi, cezai şart gibi bir sözleşmenin müeyyidesi mahiyetinde olan taahhütlerden, başlı başına bir sözleşmeye konu olmadıkça damga vergisi alınmayacağı hükümlerine yer verilmiştir. Anılan Kanuna ekli (1) sayılı tablonun \"I.Akitlerle ilgili kağıtlar\" başlıklı bölümünün A/l fıkrasında, belli parayı ihtiva eden mukavelenamelerin; 6728 sayılı Yatırım Ortamının İyileştirilmesi Amacıyla Bazı Kanunlarda Değişiklik Yapılmasına Dair Kanunla aynı bölüme eklenen A/8 fıkrasında, resmi şekilde düzenlenen gayrimenkul satış vaadi sözleşmelerinin nispi damga vergisine tabi olduğu hükümlerine yer verilmiştir. Diğer taraftan, 1512 sayılı Noterlik Kanununun 60 inci maddesinin birinci fıkrasının (3) numaralı bendinde, gayrimenkul satış vaadi sözleşmesi yapmak noterlerin görevleri arasında sayılmış; \"Düzenleme şeklinde yapılması zorunlu işlemler\" başlıklı 89 uncu maddesinde ise, niteliği bakımından tapuda işlem yapılmasını gerektiren sözleşme ve vekaletnamelerle, vasiyetname, mülkiyeti muhafaza kaydı ile satış, gayrimenkul satış vaadi, vakıf senedi, evlenme mukavelesi, evlat edinme ve tanıma, mirasın taksimi sözleşmesi ve diğer kanunlarda öngörülen sair işlemlerin bu fasıl hükümlerine göre düzenleneceği hükme bağlanmıştır. Buna göre, Noterlik Kanununun 60 ıncı maddesinin birinci fıkrasının (3) numaralı bendi ve 89 uncu maddesine göre taşınmaz satış vaadi sözleşmesinin geçerlilik kazanabilmesi için noterde düzenlenmesi gerekir. 4721 sayılı Türk Medeni Kanununun 706 ncı maddesinde, \"Taşınmaz mülkiyetinin devrini amaçlayan sözleşmelerin geçerli olması, resmî şekilde düzenlenmiş bulunmalarına bağlıdır.\" hükmü yer almaktadır. Ayrıca, 6098 sayılı Türk Borçlar Kanununun 29 uncu maddesinde, \"Bir sözleşmenin ileride kurulmasına ilişkin sözleşmeler geçerlidir. Kanunlarda öngörülen istisnalar dışında, önsözleşmenin geçerliliği, ileride kurulacak sözleşmenin şekline bağlıdır.\" hükmü; 237 nci maddesinde, \"Taşınmaz satışının geçerli olabilmesi için, sözleşmenin resmi şekilde düzenlenmesi şarttır. Taşınmaz satışı vaadi, geri alım ve alım sözleşmeleri, resmî şekilde düzenlenmedikçe geçerli olmaz. Önalım sözleşmesinin geçerliliği, yazılı şekilde yapılmış olmasına bağlıdır.\" hükmü yer almaktadır. Diğer taraftan, 3/2/2017 tarihli ve 29968 sayılı Resmî Gazete'de yayımlanan 31/1/2017 tarihli ve 2017/9759 sayılı Bakanlar Kurulu Kararı ile 488 sayılı Damga Vergisi Kanununa ekli (1) sayılı tablonun \"I.Akitlerle ilgili kağıtlar\" başlıklı bölümünün A/8 fıkrasında yer alan, resmî şekilde düzenlenen gayrimenkul satış vaadi sözleşmelerine \"0\" (sıfır) nispetinde damga vergisi uygulanacağı karara bağlanmıştır. Yukarıda yapılan açıklamalar çerçevesinde, noterde düzenlenen bir kağıdın gayrimenkul satış vaadi sözleşmesi olup olmadığı hususunun 1512 sayılı Noterlik Kanunu ve ilgili mevzuatı yönünden noterler tarafından değerlendirilmesi gerekmekte olup, bu kapsamda 3/2/2017 tarihinden itibaren resmi şekilde düzenlenen gayrimenkul satış vaadi sözleşmelerine 2017/9759 sayılı Bakanlar Kurulu Kararı uyarınca sıfır nispet damga vergisi uygulanması gerektiği tabiidir.” denilmektedir. Gelir İdaresi Başkanlığı görüşünde yer alan hususlar, aynı konu hakkında Ticaret Bakanlığı görüşünün de yer aldığı 2019/34 sayılı Birleştirilmiş Genelgemizde yer alan, “…Sonuç olarak, yargı kararları ve sektördeki genel uygulamalar göz önünde bulundurularak yüklenicinin tüketicilere sunmuş olduğu konutların ön ödemeli konut satışı kapsamında değerlendirilmesi, Arsa sahibinin yapmış olduğu satışların ise 6502 sayılı Kanun hükümleri kapsamında satışın niteliğine bakılarak değerlendirilmesi, Tüketicilerin alacaklarını başkalarına devretmeleri halinde ise gayrimenkul satış vaadi sözleşmesi ile bu devrin gerçekleştirilmesi gerektiği kanaatine varılmıştır.” şeklindeki görüşte değişiklik yapılmasını gerektirecek yeni bir bilgi ihitva etmemektedir. Buna göre, gayrimenkul satış vaadi sözleşmeleri ile ön ödemeli konut satış sözleşmelerinin düzenlenmesi esnasında, 2017/2 sayılı Genelgemizde yer aldığı şekliyle \"0\" (sıfır) nispetinde damga vergisi uygulamasına devam edilmesinde bir sakınca bulunmamaktadır. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim. Dursun CİN Başkan Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "KAT KARŞILIĞI İNŞAAT SÖZLEŞMESİ KAPSAMINDA BAĞIMSIZ BÖLÜMLERİN SATIŞI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fkat-karsiligi-insaat-soz-kaps-bagimsz-bolum-satisi.html",
        "title": "",
        "target": "",
        "type": "internal"
      },
      {
        "text": "KAT KARŞILIĞI İNŞAAT SÖZLEŞMESİ KAPSAMINDA BAĞIMSIZ BÖLÜMLERİN SATIŞI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?kat-karsiligi-insaat-soz-kaps-bagimsz-bolum-satisi.html",
        "title": "",
        "target": "_top",
        "type": "internal"
      },
      {
        "text": "TAŞ. SATIŞ V.ARSA PAYI KARŞ İNŞ SÖZ",
        "href": "tasinmaz-satis-vaadi-arsa-payi-karsiligi-insaat-sozlesmesi.html",
        "title": "TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ",
        "target": "",
        "type": "internal"
      },
      {
        "text": "MEVZUAT",
        "href": "arsa-payi-kars-ins-soz-mevzuat.html",
        "title": "MEVZUAT - KAT KARŞILIĞI İNŞAAT SÖZLEŞMESİ",
        "target": "",
        "type": "internal"
      },
      {
        "text": "34 SAYILI GENELGE",
        "href": "tasinmaz-satis-vaadi-arsa-payi-karsiligi-svs-on-odemeli-ksvs-hak-birlestirilmis-34-sayili-genelge.html#tainmazsatiivaadarsapayikariliinaatyapimiszlemeler",
        "title": "TAŞINMAZ SATIŞ VAADİ, ARSA PAYI KARŞILIĞI İNŞAAT VE ÖN ÖDEMELİ KONUT SATIŞ VAADİ SÖZLEŞMELERİ HAK.BİRLEŞTİRİLMİŞ 34 SAYILI GENELGE",
        "target": "",
        "type": "internal"
      },
      {
        "text": "GEN VE GENEL YAZILAR",
        "href": "arsa-payi-karsiligi-insaat-soz-genelge-genelyazilar.html",
        "title": "TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ HAK.GENELGE VE GENEL YAZILAR",
        "target": "",
        "type": "internal"
      },
      {
        "text": "MAKALE",
        "href": "tasinmaz-satis-vaadi-arsa-payi-iys-haluk-necdet-tekin.html",
        "title": "TAŞINMAZ SATIŞI VAADİ – ARSA PAYI KARŞILIĞI İNŞAAT YAPIM SÖZLEŞMELERİ - HALUK NECDET TEKİN (TNB HUKUK DANIŞMANI)",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "KAT KARŞILIĞI İNŞAAT SÖZLEŞMESİ KAPSAMINDA BAĞIMSIZ BÖLÜMLERİN SATIŞI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>KAT KARŞILIĞI İNŞAAT SÖZLEŞMESİ KAPSAMINDA BAĞIMSIZ BÖLÜMLERİN SATIŞI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi: 02.12.2021 Yayınlayan: MEHMET MERT ÖKDEM Konu: Kat Karşılığı İnşaat Sözleşmesi Kapsamında Bağımsız Bölümlerin Satışı İçerik: Mali Danışmanlık-230-44863 - 03.12.202\" />\n\n   <link rel=\"canonical\" content=\"noterlikrehberi.net/rehber/index.html?kat-karsiligi-insaat-soz-kaps-bagimsz-bolum-satisi.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"kat-karsiligi-insaat-soz-kaps-bagimsz-bolum-satisi.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"KAT KARŞILIĞI İNŞAAT SÖZLEŞMESİ KAPSAMINDA BAĞIMSIZ BÖLÜMLERİN SATIŞI\",\n\n   mailsubject: \"Tavsiye: Noterlik Rehberi - KAT KARŞILIĞI İNŞAAT SÖZLEŞMESİ KAPSAMINDA BAĞIMSIZ BÖLÜMLERİN SATIŞI &nbsp; &nbsp;TAŞ. SATIŞ V.ARSA PAYI KARŞ İNŞ SÖZ&nbsp; &nbsp;MEVZUAT&nbsp; &nbsp;34 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;MAKALE\",\n\n   sharesubject: \"Noterlik Rehberi - KAT KARŞILIĞI İNŞAAT SÖZLEŞMESİ KAPSAMINDA BAĞIMSIZ BÖLÜMLERİN SATIŞI &nbsp; &nbsp;TAŞ. SATIŞ V.ARSA PAYI KARŞ İNŞ SÖZ&nbsp; &nbsp;MEVZUAT&nbsp; &nbsp;34 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;MAKALE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"KAT-KARSILIGI-INSAAT-SOZ-KAPS-BAGIMSZ-BOLUM-SATISI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"kat-karsiligi-insaat-soz-kaps-bagimsz-bolum-satisi.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?kat-karsiligi-insaat-soz-kaps-bagimsz-bolum-satisi.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?kat-karsiligi-insaat-soz-kaps-bagimsz-bolum-satisi.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?kat-karsiligi-insaat-soz-kaps-bagimsz-bolum-satisi.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?kat-karsiligi-insaat-soz-kaps-bagimsz-bolum-satisi.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fkat-karsiligi-insaat-soz-kaps-bagimsz-bolum-satisi.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>KAT KARŞILIĞI İNŞAAT SÖZLEŞMESİ KAPSAMINDA BAĞIMSIZ BÖLÜMLERİN SATIŞI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?kat-karsiligi-insaat-soz-kaps-bagimsz-bolum-satisi.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">KAT KARŞILIĞI İNŞAAT SÖZLEŞMESİ KAPSAMINDA BAĞIMSIZ BÖLÜMLERİN SATIŞI</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"tasinmaz-satis-vaadi-arsa-payi-karsiligi-insaat-sozlesmesi.html\" class=\"topiclink\" title=\"TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ\">TAŞ. SATIŞ V.ARSA PAYI KARŞ İNŞ SÖZ</a>  &nbsp; <a href=\"arsa-payi-kars-ins-soz-mevzuat.html\" class=\"topiclink\" title=\"MEVZUAT - KAT KARŞILIĞI İNŞAAT SÖZLEŞMESİ\">MEVZUAT</a>  &nbsp; <a href=\"tasinmaz-satis-vaadi-arsa-payi-karsiligi-svs-on-odemeli-ksvs-hak-birlestirilmis-34-sayili-genelge.html#tainmazsatiivaadarsapayikariliinaatyapimiszlemeler\" class=\"topiclink\" title=\"TAŞINMAZ SATIŞ VAADİ, ARSA PAYI KARŞILIĞI İNŞAAT VE ÖN ÖDEMELİ KONUT SATIŞ VAADİ SÖZLEŞMELERİ HAK.BİRLEŞTİRİLMİŞ 34 SAYILI GENELGE\">34 SAYILI GENELGE</a>  &nbsp; <a href=\"arsa-payi-karsiligi-insaat-soz-genelge-genelyazilar.html\" class=\"topiclink\" title=\"TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ HAK.GENELGE VE GENEL YAZILAR\">GEN VE GENEL YAZILAR</a>  &nbsp; <a href=\"tasinmaz-satis-vaadi-arsa-payi-iys-haluk-necdet-tekin.html\" class=\"topiclink\" title=\"TAŞINMAZ SATIŞI VAADİ – ARSA PAYI KARŞILIĞI İNŞAAT YAPIM SÖZLEŞMELERİ - HALUK NECDET TEKİN (TNB HUKUK DANIŞMANI)\">MAKALE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"background: #ffffff;\"><span style=\"font-weight: bold;\">Yayın Tarihi: </span>02.12.2021</p>\n\n<p style=\"background: #ffffff;\"><span style=\"font-weight: bold;\">Yayınlayan: </span>MEHMET MERT ÖKDEM</p>\n\n<p style=\"background: #ffffff;\"><span style=\"font-weight: bold;\">Konu: </span>Kat Karşılığı İnşaat Sözleşmesi Kapsamında Bağımsız Bölümlerin Satışı</p>\n\n<p style=\"background: #ffffff;\"><span style=\"font-weight: bold;\">İçerik: </span>Mali Danışmanlık<span style=\"font-weight: bold;\">-230-44863 </span>-<span style=\"font-weight: bold;\"> 03.12.2020</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Sayın ….... Noteri</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">İlgi: </span>13.03.2019 tarih ve 2019/Muh. 51 sayılı yazınız.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; İlgide kayıtlı yazınızda, arsa sahibi ile müteahhit arasında yapılan arsa payı karşılığı inşaat ve taşınmaz satış vaadi sözleşmesine istinaden müteahhite (yüklenici) bırakılan bağımsız bölümlerin, müteahhitçe 3. şahsa satılması halinde, noterlikte yapılacak olan taşınmaz satış vaadi işleminin, gayrimenkul satış vaadi işlemi olarak nitelendirilip sıfır (0) damga vergisi uygulanacağı ya da sözleşmeden doğan hakların temliki niteliğinde değerlendirilip temlike konu taşınmazın değeri üzerinden nispi oranda damga vergisi mi tahakkuk ettirilmesi gerektiği hususunda tereddüte düşüldüğü ifade edilmiş,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; Ayrıca, Yargıtay Hukuk Dairesinin çeşitli kararlarından da bahisle, arsa payı karşılığı inşaat sözleşmesinde yükleniciye ait olacağı kararlaştırılan bir bağımsız bölümün yüklenici tarafından 3. Kişiye satılması, satış sözleşmesi olmadığı, B.K. 162 vs. maddelerinde düzenlenen alacağın temlikine tabi işlem olduğu, HGK.nın 2010/14-290 E.2010/328 K. Sayılı Kararında yer alan bu ifadeye göre alacağın temliki niteliğinde sayılan bu nevi sözleşmelerden nispi damga vergisi mi tahakkuk ettirilmesi gerektiği veya sıfır (0) damga vergisine mi tabi olacağı konusunda tereddüt hasıl olduğu, noterlikler tarafından farklı uygulamaların yapıldığından bu konunun açıklığa kavuşturulmasına ihtiyaç olduğundan, konuya ilişkin Maliye Bakanlığından görüş alınması ve bu konuda bilgi verilmesi hususunda Birliğimiz görüşü talep edilmiş,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; Konu hakkında Yönetim Kurulumuzun 21.05.2019 günlü toplantısında alınan 101 sayılı Karar gereğince, 07.06.2019 günlü ve Mali Danışmanlık-127-25691 sayılı yazımız ile Gelir İdaresi Başkanlığından görüş talep edilmiştir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; Gelir İdaresi Başkanlığından alınan ve Yönetim Kurulumuzun 16.11.2020 günlü toplantısında görüşülen 19.10.2020 günlü ve 123444 sayılı cevabi yazıda,</p>\n\n<p style=\"text-indent: 36px; margin: 0 0 7px 0;\">  <span style=\"font-weight: bold;\"> “İlgide kayıtlı yazınızın incelenmesinden, arsa sahibi ile müteahhit arasında yapılan arsa payı karşılığı inşaat ve taşınmaz satış vaadi sözleşmesine istinaden müteahhide ya da arsa sahibine bırakılan bağımsız bölümlerin üçüncü şahsa satılması halinde veya bu yolla taşınmaz edinen üçüncü şahısların almış olduğu taşınmazı bir başka şahsa satmaları halinde düzenlenen taşınmaz satış vaadi sözleşmelerinin damga vergisi nispetinin sıfır &quot;0&quot; olarak uygulanıp uygulanmayacağı konusunda görüş talep edildiği anlaşılmıştır.</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu, bu Kanundaki kağıtlar teriminin, yazılıp imzalanmak veya imza yerine geçen bir işaret konmak suretiyle düzenlenen ve herhangi bir hususu ispat veya belli etmek için ibraz edilebilecek olan belgeler ile elektronik imza kullanılmak suretiyle manyetik ortamda ve elektronik veri şeklinde oluşturulan belgeleri ifade edeceği; 3 üncü maddesinde, damga vergisinin mükellefinin kağıtları imza edenler olduğu, resmi dairelerle kişiler arasındaki işlemlere ait kağıtların damga vergisinin kişiler tarafından ödeneceği; 4 üncü maddesinde, bir kağıdın tabi olacağı verginin tayini için o kağıdın mahiyetine bakılacağı ve buna göre tabloda yazılı vergisinin bulunacağı, kağıtların mahiyetlerinin tayininde, şekli kanunlarda belirtilmiş olanlarda kanunlardaki adlarına, belirtilmemiş olanlarda üzerlerindeki yazının tazammun ettiği hüküm ve manaya bakılacağı, mahiyeti tayin edilmek istenen kağıt üzerinde başka bir kağıda atıf yapılmışsa, atıf yapılan kağıdın hükümlerine nazaran iktisap ettiği mahiyete göre vergi alınacağı; 6 ncı maddesinde (6728 sayılı Kanunun 24 üncü maddesi ile değişen hali), bir kağıtta birbirinden tamamen ayrı birden fazla akit ve işlem bulunduğu takdirde bunların her birinden ayrı ayrı vergi alınacağı, bir kağıtta toplanan akit ve işlemler birbirine bağlı ve bir asıldan doğma oldukları takdirde damga vergisinin, en yüksek vergi alınmasını gerektiren akit veya işlem üzerinden alınacağı, ancak bu akit ve işlemlere asıl işlemin akitlerinden başka bir şahsın eklenen akit ve işleminin de ayrıca vergiye tabi olacağı, şu kadar ki; bir kağıt üzerinde birden fazla adi kefalet ve garanti taahhüdü bulunması hâlinde, ayrı ayrı olmak üzere bunlardan yalnızca birinden damga vergisi alınacağı, pey akçesi, cayma tazminatı, ücret tevkifi, cezai şart gibi bir sözleşmenin müeyyidesi mahiyetinde olan taahhütlerden, başlı başına bir sözleşmeye konu olmadıkça damga vergisi alınmayacağı hükümlerine yer verilmiştir.</span></p>\n\n<p style=\"text-indent: 36px; margin: 0 0 7px 0;\"><span style=\"font-weight: bold;\">Anılan Kanuna ekli (1) sayılı tablonun &quot;I.Akitlerle ilgili kağıtlar&quot; başlıklı bölümünün A/l fıkrasında, belli parayı ihtiva eden mukavelenamelerin; 6728 sayılı Yatırım Ortamının İyileştirilmesi Amacıyla Bazı Kanunlarda Değişiklik Yapılmasına Dair Kanunla aynı bölüme eklenen A/8 fıkrasında, resmi şekilde düzenlenen gayrimenkul satış vaadi sözleşmelerinin nispi damga vergisine tabi olduğu hükümlerine yer verilmiştir.</span></p>\n\n<p style=\"text-indent: 40px; margin: 0 0 7px 0;\"><span style=\"font-weight: bold;\">Diğer taraftan, 1512 sayılı Noterlik Kanununun 60 inci maddesinin birinci fıkrasının (3) numaralı bendinde, gayrimenkul satış vaadi sözleşmesi yapmak noterlerin görevleri arasında sayılmış; &quot;Düzenleme şeklinde yapılması zorunlu işlemler&quot; başlıklı 89 uncu maddesinde ise, niteliği bakımından tapuda işlem yapılmasını gerektiren sözleşme ve vekaletnamelerle, vasiyetname, mülkiyeti muhafaza kaydı ile satış, gayrimenkul satış vaadi, vakıf senedi, evlenme mukavelesi, evlat edinme ve tanıma, mirasın taksimi sözleşmesi ve diğer kanunlarda öngörülen sair işlemlerin bu fasıl hükümlerine göre düzenleneceği hükme bağlanmıştır.</span></p>\n\n<p style=\"text-indent: 40px; margin: 0 0 7px 0;\"><span style=\"font-weight: bold;\">Buna göre, Noterlik Kanununun 60 ıncı maddesinin birinci fıkrasının (3) numaralı bendi ve 89 uncu maddesine göre taşınmaz satış vaadi sözleşmesinin geçerlilik kazanabilmesi için noterde düzenlenmesi gerekir.</span></p>\n\n<p style=\"text-indent: 40px;\"><span style=\"font-weight: bold;\">4721 sayılı Türk Medeni Kanununun 706 ncı maddesinde</span>, <span style=\"font-weight: bold;\">&quot;Taşınmaz mülkiyetinin devrini amaçlayan sözleşmelerin geçerli olması, resmî şekilde düzenlenmiş bulunmalarına bağlıdır.&quot; hükmü yer almaktadır.</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Ayrıca, 6098 sayılı Türk Borçlar Kanununun 29 uncu maddesinde, &quot;Bir sözleşmenin ileride kurulmasına ilişkin sözleşmeler geçerlidir. Kanunlarda öngörülen istisnalar dışında, önsözleşmenin geçerliliği, ileride kurulacak sözleşmenin şekline bağlıdır.&quot; hükmü; 237 nci maddesinde, &quot;Taşınmaz satışının geçerli olabilmesi için, sözleşmenin resmi şekilde düzenlenmesi şarttır. Taşınmaz satışı vaadi, geri alım ve alım sözleşmeleri, resmî şekilde düzenlenmedikçe geçerli olmaz. Önalım sözleşmesinin geçerliliği, yazılı şekilde yapılmış olmasına bağlıdır.&quot;</span> <span style=\"font-weight: bold;\">hükmü yer almaktadır.</span></p>\n\n<p style=\"text-indent: 40px; margin: 0 0 7px 0;\"><span style=\"font-weight: bold;\">Diğer taraftan, 3/2/2017 tarihli ve 29968 sayılı Resmî Gazete'de yayımlanan 31/1/2017 tarihli ve 2017/9759 sayılı Bakanlar Kurulu Kararı ile 488 sayılı Damga Vergisi Kanununa ekli (1) sayılı tablonun &quot;I.Akitlerle ilgili kağıtlar&quot; başlıklı bölümünün A/8 fıkrasında yer alan, resmî şekilde düzenlenen gayrimenkul satış vaadi sözleşmelerine &quot;0&quot; (sıfır) nispetinde damga vergisi uygulanacağı karara bağlanmıştır.</span></p>\n\n<p style=\"text-indent: 40px; margin: 0 0 7px 0;\"><span style=\"font-weight: bold;\">Yukarıda yapılan açıklamalar çerçevesinde, noterde düzenlenen bir kağıdın gayrimenkul satış vaadi sözleşmesi olup olmadığı hususunun 1512 sayılı Noterlik Kanunu ve ilgili mevzuatı yönünden noterler tarafından değerlendirilmesi gerekmekte olup, bu kapsamda 3/2/2017 tarihinden itibaren resmi şekilde düzenlenen gayrimenkul satış vaadi sözleşmelerine 2017/9759 sayılı Bakanlar Kurulu Kararı uyarınca sıfır nispet damga vergisi uygulanması gerektiği tabiidir.” </span>denilmektedir.</p>\n\n<p style=\"text-indent: 38px; background: #ffffff; margin: 0 0 5px 0;\">Gelir İdaresi Başkanlığı görüşünde yer alan hususlar, aynı konu hakkında Ticaret Bakanlığı görüşünün de yer aldığı 2019/34 sayılı Birleştirilmiş Genelgemizde yer alan,<br />\n\n&nbsp;</p>\n\n<p style=\"text-indent: 38px; background: #ffffff;\"><span style=\"font-weight: bold;\">“…Sonuç olarak, yargı kararları ve sektördeki genel uygulamalar göz önünde bulundurularak yüklenicinin tüketicilere sunmuş olduğu konutların ön ödemeli konut satışı kapsamında değerlendirilmesi,</span></p>\n\n<p style=\"text-indent: 38px; background: #ffffff;\"><span style=\"font-weight: bold;\">Arsa sahibinin yapmış olduğu satışların ise 6502 sayılı Kanun hükümleri kapsamında satışın niteliğine bakılarak değerlendirilmesi,</span></p>\n\n<p style=\"text-indent: 38px; background: #ffffff;\"><span style=\"font-weight: bold;\">Tüketicilerin alacaklarını başkalarına devretmeleri halinde ise gayrimenkul satış vaadi sözleşmesi ile bu devrin gerçekleştirilmesi gerektiği kanaatine varılmıştır.” </span>şeklindeki görüşte değişiklik yapılmasını gerektirecek yeni bir bilgi ihitva etmemektedir.</p>\n\n<p style=\"text-indent: 38px; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; Buna göre, gayrimenkul satış vaadi sözleşmeleri ile ön ödemeli konut satış sözleşmelerinin düzenlenmesi esnasında, 2017/2 sayılı Genelgemizde yer aldığı şekliyle &quot;0&quot; (sıfır) nispetinde damga vergisi uygulamasına devam edilmesinde bir sakınca bulunmamaktadır. </p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp;Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp;Bilgilerinizi rica ederim.<span style=\"font-weight: bold;\">  &nbsp; &nbsp; &nbsp; &nbsp; &nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-weight: bold;\">Dursun CİN</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"kat-karsiligi-insaat-soz-kaps-bagimsz-bolum-satisi.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:25:00.784441"
}