{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\kat-karsiligi-insaat-sozlesmesi.html",
    "title": "KAT KARŞILIĞI İNŞAAT SÖZLEŞMESİ",
    "description": "Yayın Tarihi:13.10.2023 Yayınlayan:MEHMET MERT ÖKDEM Konu:Kat karşılığı inşaat sözleşmeleri 04.03.2022   Sayın ...... Noteri     İlgi: 28.01.2022 günlü ve 2022/Muh.39 sayı",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ KAT KARŞILIĞI İNŞAAT SÖZLEŞMESİ Email Gönder KAT KARŞILIĞI İNŞAAT SÖZLEŞMESİ << Fihrist-Ana sayfa >> KAT KARŞILIĞI İNŞAAT SÖZLEŞMESİ TAŞ. SATIŞ V.ARSA PAYI KARŞ İNŞ SÖZ    MEVZUAT    34 SAYILI GENELGE    GEN VE GENEL YAZILAR    MAKALE Yayın Tarihi:13.10.2023 Yayınlayan:MEHMET MERT ÖKDEM Konu:Kat karşılığı inşaat sözleşmeleri 04.03.2022 Sayın ...... Noteri İlgi: 28.01.2022 günlü ve 2022/Muh.39 sayılı yazınız. Yönetim Kurulumuzun 21.02.2022 günlü toplantısında görüşülen ilgide kayıtlı yazınızda, 1-) Noter Odaları nezdinde birden fazla düzenlenen seminerde sunum yapan Adalet Müfettişi Abdulhalim Sağlam’ın sunumunda anlattığı ve bilahare dağıtılan \"Tüm Yönleriyle Taşınmaz Satış Vaadi ve Arsa Payı Karşılığı İnşaat Sözleşmeleri” ile ilgili sunumda özetle; “Uygulamada Taşınmaz Satış Vaadi ve Arsa Payı Karşılığı İnşaat Sözleşmelerinde değer göstermede genel prensibin; matrahın inşaata tahsis edilen arsanın toplam rayiç değerinden aşağı olamayacağının (bu şartın satış vaadleri için de geçerli olduğu), Arsa sahiplerinden her birisinin müteahhitle ayrı ayrı sözleşmeler düzenleseler bile her bir sözleşme için inşaata tahsis edilen arsanın değerinden daha düşük bir değer matrah olarak esas alınamaz.\" denilmiş olduğu belirtilmiş ve taşınmaz satış vaadi ve arsa payı karşılığı inşaat sözleşmelerinde müteahhit her arsa sahibiyle (veya aynı bağımsız bölüm malikleriyle) ayrı ayrı sözleşme imzalasa bile, sadece sözleşme imzaladığı arsa sahibinin hissesine tekabül eden değer üzerinden değil, inşaata veya satış vaadine konu taşınmazın toplam değeri üzerinden harç alınacağının bilinmesi gerektiğinin vurgulandığı, 2-) Müfettiş anlatımına göre sözleşmelerde ek ödeme bulunması halinde ise teftiş kuruluna göre bu ödemelerin tamamının rayiç değere eklenip toplam miktarın matrah olarak alınması gerektiğinin belirtildiği, ancak halen yürürlükte olan 2006/31 sayılı Genelgemizin içeriğinde özetle, bu nevi sözleşmelerde arsa değerinin dışında başkaca parasal bir yükümlülüğe dair düzenleme yoksa arsanın toplam değerinin harç ve damga vergisi matrahı olarak alınacağı, Arsa değeri dışında başkaca bir parasal yükümlülük varsa inşaata tahsis olunan arsanın toplam değeri ile arsa sahibi tarafından müteahhide devredilecek kısmın değerine arsa sahibi tarafından müteahhide ödenecek paranın ilavesi sonucu bulunacak değerden yüksek olanından harç ve damga vergisi tahsili gerektiği belirtilerek, bu hususlarda Birliğimiz görüşü talep edilmektedir. Görüş talebine konu hususlar incelenmiş ve tayin edilen görüşler aşağıda sıralanmıştır. 1- Kat karşılığı inşaat sözleşmesine konu olan arsanın birden çok sahibi bulunması, bunların her birinin müteahhitle ayrı ayrı sözleşme yapmaları halinde arsanın tüm değerinin sözleşmede gösterilip gösterilmeyeceği konusundaki bir tereddüt üzerine, Adalet Bakanlığı tarafından Gelir İdaresi Başkanlığından istenilen yazılı görüşün aynen aktarıldığı 1991/53 sayılı Genelgemizde özetle “...inşaata tahsis olunan arsanın birden çok maliki olması ve hissedarların her birinin müteahhit ile ayrı kat karşılığı arsa devir sözleşmesi tanzim etmeleri durumunda, münferiden düzenlenen sözleşmeler hissedarların kendi hisseleri ile ilgili taahhüdü ihtiva edeceğinden, bu konuda düzenlenen sözleşmelerin, sözleşmede öngörülen hisse veya hisseler toplamına isabet eden değer üzerinden nispi harç ve damga vergisine tabi tutulması icabeder.” denilerek, birden fazla arsa sahibinin müteahhit ile ayrı ayrı sözleşme yapmaları durumunda, işlemden, her birinin kendi hissesi üzerinden nispi harç tahsil edilmesi yeterli olacaktır. İlgide kayıtlı yazınızda da belirtilmiş olduğu üzere, 2017/5 sayılı Genelgemizde açıklandığı şekilde, arsa payı karşılığı inşaat sözleşmelerinde damga vergisi oranı “0” (sıfır) olarak uygulanmaktadır. Adalet Müfettişi tarafından hatalı yorumlanan 2021/2 sayılı Genelgemizde ise, Gelir İdaresi Başkanlığından talep edilen görüş, arsa sahiplerinin müteahhit ile ayrı ayrı sözleşmeler düzenlemesi durumunun tam aksine, tüm arsa sahipleri ve müteahhidin katılacakları sözleşmelerdeki imza sayısının yeniden değerlendirilmesi yönündedir. Nitekim anılan yazımızda belirtildiği üzere, paylı mülkiyete konu olan bir arsanın kat karşılığı inşaata tahsis olunması sebebiyle düzenlenen sözleşmeye, ortakların her birinin yanı sıra müteahhidin de imza koyduğu, bu durumda ortakların her birinin sahip olduğu hisse değerinin ayrı ayrı iki imza üzerinden asgari ve azami hadler dikkate alınarak harç tahsil edilmesinin, Elbirliği ile mülkiyete konu bir arsanın kat karşılığı inşaata tahsisinde, ortak sayısına bakılmaksızın arsa sahiplerinin hepsinin imzasının tek imza kabulü ve müteahhit imzası ile birlikte işlemden değer üzerinden iki imza harcı alınmasının 492 sayılı Kanunun 44 üncü maddesinin ruhuna uygun olacağı hususunda Gelir İdaresi Başkanlığına gönderilen görüş talebimizin cevabını teşkil eden Gelir İdaresi Başkanlığı görüşünde tüm arsa maliklerinin sözleşmeye katılımı halinde her bir imzadan arsanın toplam değeri üzerinden harç alınması gerektiği hususu düzenlenmektedir. Anılan sunum ile ilgili noterliklerden alınan geri dönüşler sebebiyle Birliğimiz Mali Danışmanı Aydın Kahraman ile Adalet Baş Müfettişi Abdülhalim Sağlam arasında yapılan görüşmede yukarıdaki hususlar açıklanmış ve sunumun halen uygulamada olan 1991/53 sayılı Genelgemiz esaslarına aykırılığı kabul edilmiş ve müteakip sunum ve önerilerde bunun düzeltilmesi hususunda mutabık kalınmıştır. Buna göre, arsa payı karşılığı inşaat sözleşmelerinde arsa sahiplerinin müteahhit ile ayrı ayrı sözleşmeler düzenlemesi durumunda, sözleşmeye katılan ortak ya da ortakların sahip olduğu hisse değerlerinin toplamına isabet eden değer üzerinden nispi harç tahsil edilmesi uygulamasına devam edilecektir. Dolayısıyla, arsa hissedarlarından sadece bir kişinin ayrı bir sözleşme yapması durumunda sadece bu ortağın hissesi dikkate alınacaktır. 2- Arsa payı karşılı inşaat sözleşmelerinde, arsa değeri dışında başkaca parasal yükümlülüğün söz konusu olduğu durumlarda bu nevi işlemlerin, 492 sayılı Kanunun 46 ve 488 sayılı Kanunun 6 ncı maddesinin 2 nci fıkrası hükmü gereğince; - Birbirine bağlı ve asıldan doğma birden fazla akit ve işlem bulunduğu, - Bu akit ve işlemlerin inşaat için tahsis olunan arsanın toplam değerinin birinci işlem, bu arsadan müteahhidin hissesine düşen kısma, arsa sahibi tarafından müteahhide ödenecek para miktarının ilavesi ile bulunacak değerleri ihtiva eden düzenlemenin de ikinci işlem olduğu, - Bu suretle bu işlem değerlerinden daha yüksek olanının nispi harç ve damga vergisinin matrahını teşkil edeceğinin kabulü gerekir. Buna göre, inşaata tahsis olunan arsanın toplam değeri ile arsa sahibi tarafından müteahhide devredilecek kısmın değerine arsa sahibi tarafından müteahhide ödenecek paranın ilavesi sonucu bulunacak değerden yüksek olanından nispi harç ve damga vergisi tahsil edilmesi gerekmektedir. (2017/5 sayılı Genelgemiz esaslarına göre damga vergisi oranı “0” (sıfır) olarak uygulanmaktadır.) Gelir İdaresi Başkanlığı görüşüne istinaden yayımlanmış olan 2006/31 sayılı Genelgemizde de bu husus tüm noterliklere duyurulmuştur. Ancak, müfettiş teftişlerinde bahse konu işlemlerin bir asıldan doğma olduğunun kabul edilmediği, inşaata tahsis olunan arsanın değeri ile yapılacak ödemenin ayrı ayrı işlemler olarak kabul edilmesi ve söz konusu değerlerin toplamı üzerinden nispi harç tahsil edilmesi gerektiğinin ısrarla tavsiye edildiğinin anlaşılması üzerine portalde yayımlanan 20.04.2021 günlü duyuruda arsa satış vaadi ve kat karşılığı inşaat sözleşmelerinden tahsil olunacak nispi harcın matrahının, nakit ödeme tutarlarının arsa rayiç bedeline eklenmesi suretiyle bulunacak toplam tutarı olacağı belirtilmiştir. Aynı duyuruda, nakit ödemelerin de sıfır “0” nispet damga vergisine konu olduğu da açıklanmıştır. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgi edinilmesini rica ederim. Dursun CİN Başkan Güncelleme: 16.10.2023 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "KAT KARŞILIĞI İNŞAAT SÖZLEŞMESİ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fkat-karsiligi-insaat-sozlesmesi.html",
        "title": "",
        "target": "",
        "type": "internal"
      },
      {
        "text": "KAT KARŞILIĞI İNŞAAT SÖZLEŞMESİ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?kat-karsiligi-insaat-sozlesmesi.html",
        "title": "",
        "target": "_top",
        "type": "internal"
      },
      {
        "text": "TAŞ. SATIŞ V.ARSA PAYI KARŞ İNŞ SÖZ",
        "href": "tasinmaz-satis-vaadi-arsa-payi-karsiligi-insaat-sozlesmesi.html",
        "title": "TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ",
        "target": "",
        "type": "internal"
      },
      {
        "text": "MEVZUAT",
        "href": "arsa-payi-kars-ins-soz-mevzuat.html",
        "title": "MEVZUAT - KAT KARŞILIĞI İNŞAAT SÖZLEŞMESİ",
        "target": "",
        "type": "internal"
      },
      {
        "text": "34 SAYILI GENELGE",
        "href": "tasinmaz-satis-vaadi-arsa-payi-karsiligi-svs-on-odemeli-ksvs-hak-birlestirilmis-34-sayili-genelge.html#tainmazsatiivaadarsapayikariliinaatyapimiszlemeler",
        "title": "TAŞINMAZ SATIŞ VAADİ, ARSA PAYI KARŞILIĞI İNŞAAT VE ÖN ÖDEMELİ KONUT SATIŞ VAADİ SÖZLEŞMELERİ HAK.BİRLEŞTİRİLMİŞ 34 SAYILI GENELGE",
        "target": "",
        "type": "internal"
      },
      {
        "text": "GEN VE GENEL YAZILAR",
        "href": "arsa-payi-karsiligi-insaat-soz-genelge-genelyazilar.html",
        "title": "TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ HAK.GENELGE VE GENEL YAZILAR",
        "target": "",
        "type": "internal"
      },
      {
        "text": "MAKALE",
        "href": "tasinmaz-satis-vaadi-arsa-payi-iys-haluk-necdet-tekin.html",
        "title": "TAŞINMAZ SATIŞI VAADİ – ARSA PAYI KARŞILIĞI İNŞAAT YAPIM SÖZLEŞMELERİ - HALUK NECDET TEKİN (TNB HUKUK DANIŞMANI)",
        "target": "",
        "type": "internal"
      },
      {
        "text": "Güncelleme: 16.10.2023",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "KAT KARŞILIĞI İNŞAAT SÖZLEŞMESİ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>KAT KARŞILIĞI İNŞAAT SÖZLEŞMESİ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:13.10.2023 Yayınlayan:MEHMET MERT ÖKDEM Konu:Kat karşılığı inşaat sözleşmeleri 04.03.2022 &nbsp; Sayın ...... Noteri &nbsp;&nbsp; &nbsp;İlgi: 28.01.2022 günlü ve 2022/Muh.39 sayı\" />\n\n   <link rel=\"canonical\" content=\"noterlikrehberi.net/rehber/index.html?kat-karsiligi-insaat-sozlesmesi.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"kat-karsiligi-insaat-sozlesmesi.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"KAT KARŞILIĞI İNŞAAT SÖZLEŞMESİ\",\n\n   mailsubject: \"Tavsiye: Noterlik Rehberi - KAT KARŞILIĞI İNŞAAT SÖZLEŞMESİ &nbsp; &nbsp;TAŞ. SATIŞ V.ARSA PAYI KARŞ İNŞ SÖZ&nbsp; &nbsp;MEVZUAT&nbsp; &nbsp;34 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;MAKALE\",\n\n   sharesubject: \"Noterlik Rehberi - KAT KARŞILIĞI İNŞAAT SÖZLEŞMESİ &nbsp; &nbsp;TAŞ. SATIŞ V.ARSA PAYI KARŞ İNŞ SÖZ&nbsp; &nbsp;MEVZUAT&nbsp; &nbsp;34 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;MAKALE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"KAT-KARSILIGI-INSAAT-SOZLESMESI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"kat-karsiligi-insaat-sozlesmesi.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?kat-karsiligi-insaat-sozlesmesi.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?kat-karsiligi-insaat-sozlesmesi.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?kat-karsiligi-insaat-sozlesmesi.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?kat-karsiligi-insaat-sozlesmesi.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fkat-karsiligi-insaat-sozlesmesi.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>KAT KARŞILIĞI İNŞAAT SÖZLEŞMESİ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?kat-karsiligi-insaat-sozlesmesi.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">KAT KARŞILIĞI İNŞAAT SÖZLEŞMESİ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"tasinmaz-satis-vaadi-arsa-payi-karsiligi-insaat-sozlesmesi.html\" class=\"topiclink\" title=\"TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ\">TAŞ. SATIŞ V.ARSA PAYI KARŞ İNŞ SÖZ</a>  &nbsp; <a href=\"arsa-payi-kars-ins-soz-mevzuat.html\" class=\"topiclink\" title=\"MEVZUAT - KAT KARŞILIĞI İNŞAAT SÖZLEŞMESİ\">MEVZUAT</a>  &nbsp; <a href=\"tasinmaz-satis-vaadi-arsa-payi-karsiligi-svs-on-odemeli-ksvs-hak-birlestirilmis-34-sayili-genelge.html#tainmazsatiivaadarsapayikariliinaatyapimiszlemeler\" class=\"topiclink\" title=\"TAŞINMAZ SATIŞ VAADİ, ARSA PAYI KARŞILIĞI İNŞAAT VE ÖN ÖDEMELİ KONUT SATIŞ VAADİ SÖZLEŞMELERİ HAK.BİRLEŞTİRİLMİŞ 34 SAYILI GENELGE\">34 SAYILI GENELGE</a>  &nbsp; <a href=\"arsa-payi-karsiligi-insaat-soz-genelge-genelyazilar.html\" class=\"topiclink\" title=\"TAŞINMAZ SATIŞ VAADİ VE ARSA PAYI KARŞILIĞI İNŞAAT SÖZLEŞMESİ HAK.GENELGE VE GENEL YAZILAR\">GEN VE GENEL YAZILAR</a>  &nbsp; <a href=\"tasinmaz-satis-vaadi-arsa-payi-iys-haluk-necdet-tekin.html\" class=\"topiclink\" title=\"TAŞINMAZ SATIŞI VAADİ – ARSA PAYI KARŞILIĞI İNŞAAT YAPIM SÖZLEŞMELERİ - HALUK NECDET TEKİN (TNB HUKUK DANIŞMANI)\">MAKALE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi:13.10.2023</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan:MEHMET MERT ÖKDEM</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu:Kat karşılığı inşaat sözleşmeleri</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">04.03.2022</span></p>\n\n<p class=\"p_Normal\">&nbsp;</p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Sayın ...... Noteri</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi: 28.01.2022 günlü ve 2022/Muh.39 sayılı yazınız.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Yönetim Kurulumuzun 21.02.2022 günlü toplantısında görüşülen ilgide kayıtlı yazınızda,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 1-) Noter Odaları nezdinde birden fazla düzenlenen seminerde sunum yapan Adalet Müfettişi Abdulhalim Sağlam’ın sunumunda anlattığı ve bilahare dağıtılan &quot;Tüm Yönleriyle Taşınmaz Satış Vaadi ve Arsa Payı Karşılığı İnşaat Sözleşmeleri” ile ilgili sunumda özetle;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; “Uygulamada Taşınmaz Satış Vaadi ve Arsa Payı Karşılığı İnşaat Sözleşmelerinde değer göstermede genel prensibin; matrahın inşaata tahsis edilen arsanın toplam rayiç değerinden aşağı olamayacağının (bu şartın satış vaadleri için de geçerli olduğu),</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Arsa sahiplerinden her birisinin müteahhitle ayrı ayrı sözleşmeler düzenleseler bile her bir sözleşme için inşaata tahsis edilen arsanın değerinden daha düşük bir değer matrah olarak esas alınamaz.&quot; denilmiş olduğu belirtilmiş ve taşınmaz satış vaadi ve arsa payı karşılığı inşaat sözleşmelerinde müteahhit her arsa sahibiyle (veya aynı bağımsız bölüm malikleriyle) ayrı ayrı sözleşme imzalasa bile, sadece sözleşme imzaladığı arsa sahibinin hissesine tekabül eden değer üzerinden değil, inşaata veya satış vaadine konu taşınmazın toplam değeri üzerinden harç alınacağının bilinmesi gerektiğinin vurgulandığı,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 2-) Müfettiş anlatımına göre sözleşmelerde ek ödeme bulunması halinde ise teftiş kuruluna göre bu ödemelerin tamamının rayiç değere eklenip toplam miktarın matrah olarak alınması gerektiğinin belirtildiği, ancak halen yürürlükte olan 2006/31 sayılı Genelgemizin içeriğinde özetle, bu nevi sözleşmelerde arsa değerinin dışında başkaca parasal bir yükümlülüğe dair düzenleme yoksa arsanın toplam değerinin harç ve damga vergisi matrahı olarak alınacağı,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Arsa değeri dışında başkaca bir parasal yükümlülük varsa inşaata tahsis olunan arsanın toplam değeri ile arsa sahibi tarafından müteahhide devredilecek kısmın değerine arsa sahibi tarafından müteahhide ödenecek paranın ilavesi sonucu bulunacak değerden yüksek olanından harç ve damga vergisi tahsili gerektiği belirtilerek, bu hususlarda Birliğimiz görüşü talep edilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Görüş talebine konu hususlar incelenmiş ve tayin edilen görüşler aşağıda sıralanmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 1- Kat karşılığı inşaat sözleşmesine konu olan arsanın birden çok sahibi bulunması, bunların her birinin müteahhitle ayrı ayrı sözleşme yapmaları halinde arsanın tüm değerinin sözleşmede gösterilip gösterilmeyeceği konusundaki bir tereddüt üzerine, Adalet Bakanlığı tarafından Gelir İdaresi Başkanlığından istenilen yazılı görüşün aynen aktarıldığı 1991/53 sayılı Genelgemizde özetle</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; “...inşaata tahsis olunan arsanın birden çok maliki olması ve hissedarların her birinin müteahhit ile ayrı kat karşılığı arsa devir sözleşmesi tanzim etmeleri durumunda, münferiden düzenlenen sözleşmeler hissedarların kendi hisseleri ile ilgili taahhüdü ihtiva edeceğinden, bu konuda düzenlenen sözleşmelerin, sözleşmede öngörülen hisse veya hisseler toplamına isabet eden değer üzerinden nispi harç ve damga vergisine tabi tutulması icabeder.”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; denilerek, birden fazla arsa sahibinin müteahhit ile ayrı ayrı sözleşme yapmaları durumunda, işlemden, her birinin kendi hissesi üzerinden nispi harç tahsil edilmesi yeterli olacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; İlgide kayıtlı yazınızda da belirtilmiş olduğu üzere, 2017/5 sayılı Genelgemizde açıklandığı şekilde, arsa payı karşılığı inşaat sözleşmelerinde damga vergisi oranı “0” (sıfır) olarak uygulanmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Adalet Müfettişi tarafından hatalı yorumlanan 2021/2 sayılı Genelgemizde ise, Gelir İdaresi Başkanlığından talep edilen görüş, arsa sahiplerinin müteahhit ile ayrı ayrı sözleşmeler düzenlemesi durumunun tam aksine, tüm arsa sahipleri ve müteahhidin katılacakları sözleşmelerdeki imza sayısının yeniden değerlendirilmesi yönündedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Nitekim anılan yazımızda belirtildiği üzere, paylı mülkiyete konu olan bir arsanın kat karşılığı inşaata tahsis olunması sebebiyle düzenlenen sözleşmeye, ortakların her birinin yanı sıra müteahhidin de imza koyduğu, bu durumda ortakların her birinin sahip olduğu hisse değerinin ayrı ayrı iki imza üzerinden asgari ve azami hadler dikkate alınarak harç tahsil edilmesinin,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp;Elbirliği ile mülkiyete konu bir arsanın kat karşılığı inşaata tahsisinde, ortak sayısına bakılmaksızın arsa sahiplerinin hepsinin imzasının tek imza kabulü ve müteahhit imzası ile birlikte işlemden değer üzerinden iki imza harcı alınmasının 492 sayılı Kanunun 44 üncü maddesinin ruhuna uygun olacağı hususunda Gelir İdaresi Başkanlığına gönderilen görüş talebimizin cevabını teşkil eden Gelir İdaresi Başkanlığı görüşünde tüm arsa maliklerinin sözleşmeye katılımı halinde her bir imzadan arsanın toplam değeri üzerinden harç alınması gerektiği hususu düzenlenmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Anılan sunum ile ilgili noterliklerden alınan geri dönüşler sebebiyle Birliğimiz Mali Danışmanı Aydın Kahraman ile Adalet Baş Müfettişi Abdülhalim Sağlam arasında yapılan görüşmede yukarıdaki hususlar açıklanmış ve sunumun halen uygulamada olan 1991/53 sayılı Genelgemiz esaslarına aykırılığı kabul edilmiş ve müteakip sunum ve önerilerde bunun düzeltilmesi hususunda mutabık kalınmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Buna göre, arsa payı karşılığı inşaat sözleşmelerinde arsa sahiplerinin müteahhit ile ayrı ayrı sözleşmeler düzenlemesi durumunda, sözleşmeye katılan ortak ya da ortakların sahip olduğu hisse değerlerinin toplamına isabet eden değer üzerinden nispi harç tahsil edilmesi uygulamasına devam edilecektir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Dolayısıyla, arsa hissedarlarından sadece bir kişinin ayrı bir sözleşme yapması durumunda sadece bu ortağın hissesi dikkate alınacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 2- Arsa payı karşılı inşaat sözleşmelerinde, arsa değeri dışında başkaca parasal yükümlülüğün söz konusu olduğu durumlarda bu nevi işlemlerin,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 492 sayılı Kanunun 46 ve 488 sayılı Kanunun 6 ncı maddesinin 2 nci fıkrası hükmü gereğince;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; - Birbirine bağlı ve asıldan doğma birden fazla akit ve işlem bulunduğu,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; - Bu akit ve işlemlerin inşaat için tahsis olunan arsanın toplam değerinin birinci işlem, bu arsadan müteahhidin hissesine düşen kısma, arsa sahibi tarafından müteahhide ödenecek para miktarının ilavesi ile bulunacak değerleri ihtiva eden düzenlemenin de ikinci işlem olduğu,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; - Bu suretle bu işlem değerlerinden daha yüksek olanının nispi harç ve damga vergisinin matrahını teşkil edeceğinin kabulü gerekir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Buna göre, inşaata tahsis olunan arsanın toplam değeri ile arsa sahibi tarafından müteahhide devredilecek kısmın değerine arsa sahibi tarafından müteahhide ödenecek paranın ilavesi sonucu bulunacak değerden yüksek olanından nispi harç ve damga vergisi tahsil edilmesi gerekmektedir. (2017/5 sayılı Genelgemiz esaslarına göre damga vergisi oranı “0” (sıfır) olarak uygulanmaktadır.)</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Gelir İdaresi Başkanlığı görüşüne istinaden yayımlanmış olan 2006/31 sayılı Genelgemizde de bu husus tüm noterliklere duyurulmuştur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Ancak, müfettiş teftişlerinde bahse konu işlemlerin bir asıldan doğma olduğunun kabul edilmediği, inşaata tahsis olunan arsanın değeri ile yapılacak ödemenin ayrı ayrı işlemler olarak kabul edilmesi ve söz konusu değerlerin toplamı üzerinden nispi harç tahsil edilmesi gerektiğinin ısrarla tavsiye edildiğinin anlaşılması üzerine portalde yayımlanan 20.04.2021 günlü duyuruda arsa satış vaadi ve kat karşılığı inşaat sözleşmelerinden tahsil olunacak nispi harcın matrahının, nakit ödeme tutarlarının arsa rayiç bedeline eklenmesi suretiyle bulunacak toplam tutarı olacağı belirtilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Aynı duyuruda, nakit ödemelerin de sıfır “0” nispet damga vergisine konu olduğu da açıklanmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgi edinilmesini rica ederim.</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Dursun CİN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"kat-karsiligi-insaat-sozlesmesi.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 16.10.2023</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:25:01.117640"
}