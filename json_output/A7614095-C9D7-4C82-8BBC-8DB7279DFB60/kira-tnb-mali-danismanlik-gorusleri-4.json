{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\kira-tnb-mali-danismanlik-gorusleri-4.html",
    "title": "KİRA SÖZLEŞMESİNDE DAMGA VERGİSİ VE HARÇ",
    "description": "Mali Danışmanlık-83-7469 22.04.2016                 İLGİ: 02.03.2016 tarih ve 2016/33 sayılı yazınız.               Yönetim Kurulunun 12.04.2016 günlü toplantısında görüşülen",
    "keywords": [
      "KİRA SÖZLEŞMESİNDE DAMGA VERGİSİ VE HARÇ"
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ KİRA SÖZLEŞMESİNDE DAMGA VERGİSİ VE HARÇ Email Gönder KİRA SÖZLEŞMESİNDE DAMGA VERGİSİ VE HARÇ << Fihrist-Ana sayfa >> KİRA SÖZLEŞMESİNDE DAMGA VERGİSİ VE HARÇ KİRA SÖZLEŞMELERİ    MEVZUAT    29 SAYILI GENELGE    39 SAYILI GENELGE    GENELGE VE GENEL YAZILAR Mali Danışmanlık-83-7469 22.04.2016 İLGİ: 02.03.2016 tarih ve 2016/33 sayılı yazınız. Yönetim Kurulunun 12.04.2016 günlü toplantısında görüşülen ilgi yazınızda, yazı ekinde bir örneği bulunan “ Alartı C Tipi Mesire Yeri İşletme Hakkının Kiraya Verilmesi İşi Sözleşmesi” ‘nin özel şartlar başlıklı 28.1 maddesinde, “ İşletmeci, mesire yeri planında bulunan yapı ve tesislerden yapmak istedikleri için uygulama projelerini idareye sunarak tasdik ettirecektir.  ........ Ruhsat işlemleri sonrasında alınan yapı ruhsatı ile inşaatın tamamlanmasından hemen sonra alınacak olan yapı kullanma izin belgesinin birer nüshası idareye verilecektir.” şeklinde taahhüt beyanı bulunmaktadır. Bu nedenle sözleşmenin damga vergisinin kira sözleşmelerine ilişkin oranı mı yoksa sözleşmelerden alınan damga vergisinin oranının mı uygulanacağı hususunda, Ayrıca sözleşmenin 20.28 maddesinde “Kira sözleşmesinin sona ermesi veya sözleşmenin feshi halinde mesire yeri idareye teslim edilmezse, (10) günlük idareye teslim süresinden boşaltma tarihine kadar geçecek hergün için, cari yıl kira bedelinin güne tekabül eden miktarının 5 (beş) katı ceza, işletmeci tarafından itirazsız olarak ödenir.” şeklindeki cezai şart hükmünün bir değer içermemesine rağmen günlük kiranın tespit edilebilir olması karşısında harca ve damga vergisine esas matrahın tespitinde dikkate alınıp alınmayacağı hususunda tereddüte düşülmüştür.” denilerek, ekte sunulan işlem örneğinin harç ve damga vergisinin nasıl alınması gerektiği konusunda bilgi verilmesi istenilmektedir. Sözkonusu işlem örneğinin incelenmesinde; 1.İşlemin .....Orman İşletme Müdürlüğü ile bir işletmeci (şahıs) arasında yapılan Alartı C Tipi Mesire Yerinin işletme hakkının kiraya verilmesine dair sözleşme olduğu anlaşılmaktadır. 2.Sözleşmenin 7 nci maddesinde, ihale dokümanının, sözleşmenin eki ve ayrılmaz parçası olup idareyi ve işletmeciyi bağlayacağı, ancak, sözleşme hükümleri ile ihale dokümanını oluşturan belgelerdeki hükümler arasında çelişki ya da farklılık olması halinde ihale dokümanında yer alan hükümlerin esas alınacağı belirtilmiştir. 3.Sözleşmenin 8 inci maddesinde, kesin teminat, depozit, güvence bedeli, ağaçlandırma bedeline ilişkin bedellerin parasal değerinin yazıldığı görülmektedir. 4.Sözleşmenin 10.4 maddesinde işin kira süresinin, sözleşmenin imzalanması ile yer tesliminin yapıldığı tarihten itibaren 29 yıl olduğu, 9 uncu maddesinde yıllık kira bedelinin 9.893,15 TL olduğu, takip eden yıllarda ÜFE oranında arttırılacağı, nasıl ödeneceği konusunda açıklamalar bulunmaktadır. 5.Yine, sözleşmenin 10 ‘uncu maddesinde işletmecinin mesire yerini teslim alması, mesire yerinde bulunan tesislerdeki elektrik, telefon ve benzeri sayaçların aboneliğini kendi üzerine alması, Alartı C Tipi Mesire Yeri Vaziyet/Gelişim/Gelişme ve Yönetim Planı yapılması öngörülen mesire yerindeki tüm yatırımları, kira sürecinin başlangıcından itibaren 5 yılı aşmamak üzere tamamlaması (10.4.1. madde) gibi hükümlerin yer aldığı, ancak, yatırımın ne olduğu ve yatırım bedelinin ne olduğu hususunda bir değere yer verilmediği anlaşılmaktadır. 6.Sözleşmenin 20.28’ inci maddesinde, kira süresinin sona ermesi veya sözleşmenin feshi halinde mesire yeri idareye teslim edilmezse, boşaltma tarihine kadar geçecek hergün için cari yıl kira bedelinin güne tekabül eden miktarının 5 (beş) katı ceza, işletmeci tarafından itirazsız ödeneceği belirlenmiştir. Cari yıl kira bedelinin güne tekabül eden tutarının şimdiden hesabının yapılması mümkün olmadığı gibi gecikmenin ne kadar olabileceğini bilmek imkan dahilinde değildir. Dolayısıyla bu maddede yer alan ceza tutarı hesaplanabilir nitelikte bulunmamaktadır. Buna göre, inceleme konusu sözleşmede bir asıldan doğma birbiriyle ilgili birden fazla akit ve işlem olduğu görülmektedir. Bilindiği üzere, 488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olacağı; 2 nci maddesinde, vergiye tabi kağıtlar mahiyetinde bulunan veya onların yerini alan mektup ve şerhlerle, bu kağıtların hükümlerinin yenilenmesine, uzatılmasına, değiştirilmesine devrine veya bozulmasına ilişkin mektup ve şerhlerin de damga vergisine tabi olacağı; 6 ncı maddesinde, bir kağıtta birbirinden tamamen ayrı birden fazla akit ve işlem bulunduğu takdirde bunların her birinden ayrı ayrı vergi alınacağı, bir kağıtta toplanan akit ve işlemler birbirine bağlı ve bir asıldan doğma oldukları takdirde damga vergisinin en yüksek vergi alınmasını gerektiren akit veya işlem üzerinden alınacağı; Aynı Kanuna ekli (1) sayılı tablonun \"/- Akitlerle İlgili Kağıtlar\" başlıklı bölümünün A/l fıkrasında, belli parayı ihtiva eden mukavelenameler, taahhütnameler ve temliknamelerin binde 9,48 nispetinde; A/2 fıkrasında ise kira mukavelenamelerinin (mukavele süresine göre kira bedeli üzerinden) binde 1,89 nispetinde damga vergisine tabi olacağı hüküm altına alınmıştır Yukarıda yapılan açıklamalar çerçevesinde, kullanma izni sözleşmelerinde kiralama işleminin yanı sıra kullanım izni karşılığı inşaat/proje yapımına ilişkin değer içeren taahhüt bulunması durumunda, sözleşmenin, toplam süresi ile kira bedeli dikkate alınarak bulunacak matrah üzerinden Damga Vergisi Kanununa ekli (1) sayılı tablonun I/A-2 bölümüne göre binde 1,89 nispetinde; sözleşmede yer alan taahhüt bedeli üzerinden ise aynı tablonun I/A-l bölümüne göre binde 9,48 nispetinde damga vergisi hesap edilecek olup yapılan hesaplama sonucuna göre sözleşme, Damga Vergisi Kanununun 6 ncı maddesinin ikinci fıkra hükmü gereğince en yüksek vergi alınmasını gerektiren işlem üzerinden damga vergisine tabi tutulacaktır. Diğer taraftan, söz konusu sözleşmelerde, inşaat proje yapımına ilişkin değer içeren bir taahhüde yer verilmemesi dolayısıyla, sözleşmelerin sadece kira sözleşmesi mahiyeti taşıması durumunda, ilk yıl kira bedeli ile kira süresinin çarpımı sonucu bulunacak tutar üzerinden Damga Vergisi Kanununa ekli (1) sayılı tablonun I/A-2 bölümüne göre binde 1,89 nispetinde damga vergisine tabi tutulacağı tabiidir. Yanısıra, sözkonusu işlemde teminat, depozit, güvence bedeli, ağaçlandırma bedeline ilişkin parasal değerlerin de bulunduğundan bu bedellerin de 488 sayılı Damga Vergisi Kanununun 6 ncı maddesi gereğince kira bedelinden alınacak damga vergisi ile kıyasen bakılarak en yüksek damga vergisini gerektiren işlemden damga vergisi alınması, 492 sayılı Harçlar Kanununun 46’ ncı maddesine istinaden bunlardan hangisinden en yüksek harç alınması gerekiyorsa o işlemden tek harç alınması gerekmektedir. Birliğimizin 2009/14 ve 2012/12 sayılı Genelgelerinde de bu doğrultuda açıklamalar yapılmıştır. Diğer taraftan müfettiş incelemelerinde bu nevi sözleşmelerin kira değil işletme sözleşmesi olarak değerlendirildiği bilinmektedir. Bu görüşün gerekçesini ise kiraya alanın bu yerlerde işletme yerlerinin tesis ettiği, vatandaşların bu yerlerde giriş ücreti ödeyerek girdikleri fikri oluşturmaktadır. Oysa ki kiraya alınan gayrimenkulün ne şekilde kullanılacağı düzenlenen sözleşmeyi kira sözleşmesi olmaktan çıkarmayacağı açıktır. 2012/12 sayılı Genelgemiz de yap-işlet-devret modeline göre özel kişi ve kurumlara tahsis edilen kamu gayrimenkullerinde de tesisler yapılmış olmasına karşılık, bu gayrimenkullerin kullanım döneminin kiralama olarak kabul edildiği duyurulmuştur. Bu Genelgenin dayanağını ise Gelir İdaresi Başkanlığı görüşü oluşturmaktadır. Bu durumda, sözkonusu işlem örneğinin kira sözleşmesi olarak değerlendirilmesi, toplam kira bedeli üzerinden binde 1,89 nispetinde damga vergisi alınması, yine toplam kira bedeli üzerinden nispi harç alınması gerekmektedir. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinize sunarım. Saygılarımla, Ayhan TOSUN Genel Sekreter Ş.KILIÇ A.KAHRAMAN Güncelleme: 15.10.2023 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "KİRA SÖZLEŞMESİNDE DAMGA VERGİSİ VE HARÇ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fkira-tnb-mali-danismanlik-gorusleri-4.html",
        "title": "",
        "target": "",
        "type": "internal"
      },
      {
        "text": "KİRA SÖZLEŞMESİNDE DAMGA VERGİSİ VE HARÇ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?kira-tnb-mali-danismanlik-gorusleri-4.html",
        "title": "",
        "target": "_top",
        "type": "internal"
      },
      {
        "text": "KİRA SÖZLEŞMELERİ",
        "href": "kira-sozlesmeleri-dizini.html",
        "title": "KİRA SÖZLEŞMELERİ DİZİNİ",
        "target": "",
        "type": "internal"
      },
      {
        "text": "MEVZUAT",
        "href": "kira-sozlesmesi-mevzuati.html",
        "title": "MEVZUAT - KİRA SÖZLEŞMESİ",
        "target": "",
        "type": "internal"
      },
      {
        "text": "29 SAYILI GENELGE",
        "href": "kira-sozlesmeleri-hak-birlestirilmis-29-sayili-genelge.html",
        "title": "KİRA SÖZLEŞMELERİ HAK.BİRLEŞTİRİLMİŞ 29 SAYILI GENELGE",
        "target": "",
        "type": "internal"
      },
      {
        "text": "39 SAYILI GENELGE",
        "href": "arac-devir-kiralama-rehin-islemleri-hak-birlestirilmis-39-sayili-genelge.html",
        "title": "TESCİL EDİLMİŞ ARAÇLARIN HER TÜRLÜ DEVİRLERİ İLE KİRALAMA VE REHİN İŞLEMLERİ HAK.BİRLEŞTİRİLMİŞ 39 SAYILI GENELGE",
        "target": "",
        "type": "internal"
      },
      {
        "text": "GENELGE VE GENEL YAZILAR",
        "href": "kira-sozlesmesi-genelgeler-genelyazilar.html",
        "title": "KİRA SÖZLEŞMESİ - GENELGE VE GENEL YAZILAR",
        "target": "",
        "type": "internal"
      },
      {
        "text": "Güncelleme: 15.10.2023",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "KİRA SÖZLEŞMESİNDE DAMGA VERGİSİ VE HARÇ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>KİRA SÖZLEŞMESİNDE DAMGA VERGİSİ VE HARÇ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"KİRA SÖZLEŞMESİNDE DAMGA VERGİSİ VE HARÇ\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Mali Danışmanlık-83-7469 22.04.2016 &nbsp; &nbsp; &nbsp; &nbsp; &nbsp; &nbsp; &nbsp; &nbsp; İLGİ: 02.03.2016 tarih ve 2016/33 sayılı yazınız. &nbsp; &nbsp; &nbsp; &nbsp; &nbsp; &nbsp; &nbsp; Yönetim Kurulunun 12.04.2016 günlü toplantısında görüşülen\" />\n\n   <link rel=\"canonical\" content=\"noterlikrehberi.net/rehber/index.html?kira-tnb-mali-danismanlik-gorusleri-4.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"kira-tnb-mali-danismanlik-gorusleri-4.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"KİRA SÖZLEŞMESİNDE DAMGA VERGİSİ VE HARÇ\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"KİRA SÖZLEŞMESİNDE DAMGA VERGİSİ VE HARÇ\",\n\n   mailsubject: \"Tavsiye: Noterlik Rehberi - KİRA SÖZLEŞMESİNDE DAMGA VERGİSİ VE HARÇ &nbsp; &nbsp;KİRA SÖZLEŞMELERİ&nbsp; &nbsp;MEVZUAT&nbsp; &nbsp;29 SAYILI GENELGE&nbsp; &nbsp;39 SAYILI GENELGE&nbsp; &nbsp;GENELGE VE GENEL YAZILAR\",\n\n   sharesubject: \"Noterlik Rehberi - KİRA SÖZLEŞMESİNDE DAMGA VERGİSİ VE HARÇ &nbsp; &nbsp;KİRA SÖZLEŞMELERİ&nbsp; &nbsp;MEVZUAT&nbsp; &nbsp;29 SAYILI GENELGE&nbsp; &nbsp;39 SAYILI GENELGE&nbsp; &nbsp;GENELGE VE GENEL YAZILAR\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"KIRA-TNB-MALI-DANISMANLIK-GORUSLERI-4\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"kira-tnb-mali-danismanlik-gorusleri-4.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?kira-tnb-mali-danismanlik-gorusleri-4.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?kira-tnb-mali-danismanlik-gorusleri-4.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?kira-tnb-mali-danismanlik-gorusleri-4.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?kira-tnb-mali-danismanlik-gorusleri-4.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fkira-tnb-mali-danismanlik-gorusleri-4.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>KİRA SÖZLEŞMESİNDE DAMGA VERGİSİ VE HARÇ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?kira-tnb-mali-danismanlik-gorusleri-4.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">KİRA SÖZLEŞMESİNDE DAMGA VERGİSİ VE HARÇ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"kira-sozlesmeleri-dizini.html\" class=\"topiclink\" title=\"KİRA SÖZLEŞMELERİ DİZİNİ\">KİRA SÖZLEŞMELERİ</a>  &nbsp; <a href=\"kira-sozlesmesi-mevzuati.html\" class=\"topiclink\" title=\"MEVZUAT - KİRA SÖZLEŞMESİ\">MEVZUAT</a>  &nbsp; <a href=\"kira-sozlesmeleri-hak-birlestirilmis-29-sayili-genelge.html\" class=\"topiclink\" title=\"KİRA SÖZLEŞMELERİ HAK.BİRLEŞTİRİLMİŞ 29 SAYILI GENELGE\">29 SAYILI GENELGE</a>  &nbsp; <a href=\"arac-devir-kiralama-rehin-islemleri-hak-birlestirilmis-39-sayili-genelge.html\" class=\"topiclink\" title=\"TESCİL EDİLMİŞ ARAÇLARIN HER TÜRLÜ DEVİRLERİ İLE KİRALAMA VE REHİN İŞLEMLERİ HAK.BİRLEŞTİRİLMİŞ 39 SAYILI GENELGE\">39 SAYILI GENELGE</a>  &nbsp; <a href=\"kira-sozlesmesi-genelgeler-genelyazilar.html\" class=\"topiclink\" title=\"KİRA SÖZLEŞMESİ - GENELGE VE GENEL YAZILAR\">GENELGE VE GENEL YAZILAR</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Mali Danışmanlık-83-7469</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">22.04.2016</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;İLGİ: 02.03.2016 tarih ve 2016/33 sayılı yazınız.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Yönetim Kurulunun 12.04.2016 günlü toplantısında görüşülen ilgi yazınızda, yazı ekinde bir örneği bulunan “ Alartı C Tipi Mesire Yeri İşletme Hakkının Kiraya Verilmesi İşi Sözleşmesi” ‘nin özel şartlar başlıklı 28.1 maddesinde, “ İşletmeci, mesire yeri planında bulunan yapı ve tesislerden yapmak istedikleri için uygulama projelerini idareye sunarak tasdik ettirecektir. &nbsp;........ Ruhsat işlemleri sonrasında alınan yapı ruhsatı ile inşaatın tamamlanmasından hemen sonra alınacak olan yapı kullanma izin belgesinin birer nüshası idareye verilecektir.” şeklinde taahhüt beyanı bulunmaktadır. Bu nedenle sözleşmenin damga vergisinin kira sözleşmelerine ilişkin oranı mı yoksa sözleşmelerden alınan damga vergisinin oranının mı uygulanacağı hususunda, Ayrıca sözleşmenin 20.28 maddesinde “Kira sözleşmesinin sona ermesi veya sözleşmenin feshi halinde mesire yeri idareye teslim edilmezse, (10) günlük idareye teslim süresinden boşaltma tarihine kadar geçecek hergün için, cari yıl kira bedelinin güne tekabül eden miktarının 5 (beş) katı ceza, işletmeci tarafından itirazsız olarak ödenir.” şeklindeki cezai şart hükmünün bir değer içermemesine rağmen günlük kiranın tespit edilebilir olması karşısında harca ve damga vergisine esas matrahın tespitinde dikkate alınıp alınmayacağı hususunda tereddüte düşülmüştür.” denilerek, ekte sunulan işlem örneğinin harç ve damga vergisinin nasıl alınması gerektiği konusunda bilgi verilmesi istenilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Sözkonusu işlem örneğinin incelenmesinde;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1.İşlemin .....Orman İşletme Müdürlüğü ile bir işletmeci (şahıs) arasında yapılan Alartı C Tipi Mesire Yerinin işletme hakkının kiraya verilmesine dair sözleşme olduğu anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2.Sözleşmenin 7 nci maddesinde, ihale dokümanının, sözleşmenin eki ve ayrılmaz parçası olup idareyi ve işletmeciyi bağlayacağı, ancak, sözleşme hükümleri ile ihale dokümanını oluşturan belgelerdeki hükümler arasında çelişki ya da farklılık olması halinde ihale dokümanında yer alan hükümlerin esas alınacağı belirtilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">3.Sözleşmenin 8 inci maddesinde, kesin teminat, depozit, güvence bedeli, ağaçlandırma bedeline ilişkin bedellerin parasal değerinin yazıldığı görülmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">4.Sözleşmenin 10.4 maddesinde işin kira süresinin, sözleşmenin imzalanması ile yer tesliminin yapıldığı tarihten itibaren 29 yıl olduğu, 9 uncu maddesinde yıllık kira bedelinin 9.893,15 TL olduğu, takip eden yıllarda ÜFE oranında arttırılacağı, nasıl ödeneceği konusunda açıklamalar bulunmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">5.Yine, sözleşmenin 10 ‘uncu maddesinde işletmecinin mesire yerini teslim alması, mesire yerinde bulunan tesislerdeki elektrik, telefon ve benzeri sayaçların aboneliğini kendi üzerine alması, Alartı C Tipi Mesire Yeri Vaziyet/Gelişim/Gelişme ve Yönetim Planı yapılması öngörülen mesire yerindeki tüm yatırımları, kira sürecinin başlangıcından itibaren 5 yılı aşmamak üzere tamamlaması (10.4.1. madde) gibi hükümlerin yer aldığı, ancak, yatırımın ne olduğu ve yatırım bedelinin ne olduğu hususunda bir değere yer verilmediği anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">6.Sözleşmenin 20.28’ inci maddesinde, kira süresinin sona ermesi veya sözleşmenin feshi halinde mesire yeri idareye teslim edilmezse, boşaltma tarihine kadar geçecek hergün için cari yıl kira bedelinin güne tekabül eden miktarının 5 (beş) katı ceza, işletmeci tarafından itirazsız ödeneceği belirlenmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Cari yıl kira bedelinin güne tekabül eden tutarının şimdiden hesabının yapılması mümkün olmadığı gibi gecikmenin ne kadar olabileceğini bilmek imkan dahilinde değildir. Dolayısıyla bu maddede yer alan ceza tutarı hesaplanabilir nitelikte bulunmamaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Buna göre, inceleme konusu sözleşmede bir asıldan doğma birbiriyle ilgili birden fazla akit ve işlem olduğu görülmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Bilindiği üzere, 488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olacağı; 2 nci maddesinde, vergiye tabi kağıtlar mahiyetinde bulunan veya onların yerini alan mektup ve şerhlerle, bu kağıtların hükümlerinin yenilenmesine, uzatılmasına, değiştirilmesine devrine veya bozulmasına ilişkin mektup ve şerhlerin de damga vergisine tabi olacağı; 6 ncı maddesinde, bir kağıtta birbirinden tamamen ayrı birden fazla akit ve işlem bulunduğu takdirde bunların her birinden ayrı ayrı vergi alınacağı, bir kağıtta toplanan akit ve işlemler birbirine bağlı ve bir asıldan doğma oldukları takdirde damga vergisinin en yüksek vergi alınmasını gerektiren akit veya işlem üzerinden alınacağı;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Aynı Kanuna ekli (1) sayılı tablonun &quot;/- Akitlerle İlgili Kağıtlar&quot; başlıklı bölümünün A/l fıkrasında, belli parayı ihtiva eden mukavelenameler, taahhütnameler ve temliknamelerin binde 9,48 nispetinde; A/2 fıkrasında ise kira mukavelenamelerinin (mukavele süresine göre kira bedeli üzerinden) binde 1,89 nispetinde damga vergisine tabi olacağı hüküm altına alınmıştır</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Yukarıda yapılan açıklamalar çerçevesinde, kullanma izni sözleşmelerinde kiralama işleminin yanı sıra kullanım izni karşılığı inşaat/proje yapımına ilişkin değer içeren taahhüt bulunması durumunda, sözleşmenin, toplam süresi ile kira bedeli dikkate alınarak bulunacak matrah üzerinden Damga Vergisi Kanununa ekli (1) sayılı tablonun I/A-2 bölümüne göre binde 1,89 nispetinde; sözleşmede yer alan taahhüt bedeli üzerinden ise aynı tablonun I/A-l bölümüne göre binde 9,48 nispetinde damga vergisi hesap edilecek olup yapılan hesaplama sonucuna göre sözleşme, Damga Vergisi Kanununun 6 ncı maddesinin ikinci fıkra hükmü gereğince en yüksek vergi alınmasını gerektiren işlem üzerinden damga vergisine tabi tutulacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Diğer taraftan, söz konusu sözleşmelerde, inşaat proje yapımına ilişkin değer içeren bir taahhüde yer verilmemesi dolayısıyla, sözleşmelerin sadece kira sözleşmesi mahiyeti taşıması durumunda, ilk yıl kira bedeli ile kira süresinin çarpımı sonucu bulunacak tutar üzerinden Damga Vergisi Kanununa ekli (1) sayılı tablonun I/A-2 bölümüne göre binde 1,89 nispetinde damga vergisine tabi tutulacağı tabiidir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Yanısıra, sözkonusu işlemde teminat, depozit, güvence bedeli, ağaçlandırma bedeline ilişkin parasal değerlerin de bulunduğundan bu bedellerin de 488 sayılı Damga Vergisi Kanununun 6 ncı maddesi gereğince kira bedelinden alınacak damga vergisi ile kıyasen bakılarak en yüksek damga vergisini gerektiren işlemden damga vergisi alınması, 492 sayılı Harçlar Kanununun 46’ ncı maddesine istinaden bunlardan hangisinden en yüksek harç alınması gerekiyorsa o işlemden tek harç alınması gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Birliğimizin 2009/14 ve 2012/12 sayılı Genelgelerinde de bu doğrultuda açıklamalar yapılmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Diğer taraftan müfettiş incelemelerinde bu nevi sözleşmelerin kira değil işletme sözleşmesi olarak değerlendirildiği bilinmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu görüşün gerekçesini ise kiraya alanın bu yerlerde işletme yerlerinin tesis ettiği, vatandaşların bu yerlerde giriş ücreti ödeyerek girdikleri fikri oluşturmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Oysa ki kiraya alınan gayrimenkulün ne şekilde kullanılacağı düzenlenen sözleşmeyi kira sözleşmesi olmaktan çıkarmayacağı açıktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2012/12 sayılı Genelgemiz de yap-işlet-devret modeline göre özel kişi ve kurumlara tahsis edilen kamu gayrimenkullerinde de tesisler yapılmış olmasına karşılık, bu gayrimenkullerin kullanım döneminin kiralama olarak kabul edildiği duyurulmuştur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu Genelgenin dayanağını ise Gelir İdaresi Başkanlığı görüşü oluşturmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu durumda, sözkonusu işlem örneğinin kira sözleşmesi olarak değerlendirilmesi, toplam kira bedeli üzerinden binde 1,89 nispetinde damga vergisi alınması, yine toplam kira bedeli üzerinden nispi harç alınması gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bilgilerinize sunarım. Saygılarımla,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ayhan TOSUN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Genel Sekreter</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ş.KILIÇ </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">A.KAHRAMAN</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"kira-tnb-mali-danismanlik-gorusleri-4.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 15.10.2023</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:25:15.523001"
}