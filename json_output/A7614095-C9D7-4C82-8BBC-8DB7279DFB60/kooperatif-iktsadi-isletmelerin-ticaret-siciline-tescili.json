{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\kooperatif-iktsadi-isletmelerin-ticaret-siciline-tescili.html",
    "title": "KOOPERATİF İKTİSADİ İŞLETMELERİN TİCARET SİCİLİ TESCİLİ HAK",
    "description": "Yayın Tarihi:07.09.2018 Yayınlayan:HÜLYA YILMAZ Konu: KOOPERATİF-İKTİSADİ İŞLETMELERİN TİCARET SİCİLİNE TESCİLİNİ ZORUNLU KILAN BİR HÜKÜM BULUNMADIĞI; BAĞLI BULUNDUĞU KOOPERATİF",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ KOOPERATİF İKTİSADİ İŞLETMELERİN TİCARET SİCİLİ TESCİLİ HAK Email Gönder KOOPERATİF İKTİSADİ İŞLETMELERİN TİCARET SİCİLİ TESCİLİ HAK << Fihrist-Ana sayfa >> KOOPERATİF İKTİSADİ İŞLETMELERİN TİCARET SİCİLİ TESCİLİ HAK İMZA    PARMAK-İZİ    GEN VE GENEL YAZILAR    İMZA SİRK    5 SAYILI GENELGE    16 SAYILI GENELGE    17 SAYILI GENELGE Yayın Tarihi:07.09.2018 Yayınlayan:HÜLYA YILMAZ Konu: KOOPERATİF-İKTİSADİ İŞLETMELERİN TİCARET SİCİLİNE TESCİLİNİ ZORUNLU KILAN BİR HÜKÜM BULUNMADIĞI; BAĞLI BULUNDUĞU KOOPERATİF YÖNETİMİ TARAFINDAN YÖNETİLECEĞİ VE İMZA SİRKÜLERİ DÜZENLENEBİLECEĞİ HAK. İçerik:Hukuki Danışmanlık -  03/09/2018 Sayın ...... Noteri İlgi   :  17.07.2018 tarihli ve 2018/156 Muh. sayılı yazınız. İlgi başvurunuz, Yönetim Kurulunun 13.08.2018 tarihli toplantısında görüşülmüştür. 5520 sayılı Kurumlar Vergisi Kanunu’nun “Muafiyetler” başlıklı 4 üncü maddesinin Birinci fıkrası (k) bendinde, 7061 sayılı Kanunun 88 inci maddesi ile yapılan değişiklik sonucu bent sonuna eklenen ve 01.01.2018 tarihinde yürürlüğe giren parantez içi ek (Kooperatiflerin ortakları dışındaki kişilerle yaptıkları işlemler ile kooperatif ana sözleşmesinde yer almayan konularda ortakları ile yaptıkları işlemler “ortak dışı” işlemlerdir. Kooperatiflerin faaliyetin icrasına tahsis ettikleri ve ekonomik ömrünü tamamlamış olan demirbaş, makine, teçhizat, taşıt ve benzeri amortismana tabi iktisadi kıymetleri elden çıkarmaları ile yapı kooperatiflerinin kendilerine ait arsalarını kat karşılığı vererek her bir hisse için bir işyeri veya konut elde etmeleri ortak dışı işlem sayılmaz. Kooperatiflerin ortak dışı işlemleri nedeniyle kooperatif tüzel kişiliğine bağlı ayrı bir iktisadi işletme oluşmuş kabul edilir. Kooperatiflerin, iktisadi işletmelerinden ve tam mükellefiyete tabi başka bir kurumun sermayesine katılımlarından kazanç elde etmelerinin ve bu kazançların daha sonra ortaklara dağıtılmasının muafiyete etkisi yoktur. Ortak dışı işlemlerden elde edilen kazançların vergilendirilmesine ilişkin usul ve esaslar Maliye Bakanlığınca belirlenir), Maliye Bakanlığı Gelir İdaresi Başkanlığı tarafından 23.12.2017 tarihli Resmi Gazetede yayımlanan 1 Seri Numaralı Kurumlar Vergisi Genel Tebliğinde Değişiklik Yapılmasına Dair 14 Seri Numaralı Tebliğ’in 2 inci maddesi ile 1 Seri Numaralı Tebliğe eklenen, “4.13.3. Kurumlar vergisinden muaf olan kooperatiflerde ortak dışı işlemlerin vergilendirilmesi” başlıklı düzenleme, “7061 sayılı Kanunla 5520 sayılı Kanunun 4 üncü maddesinin birinci fıkrasının (k) bendine eklenen parantez içi hükümle 1/1/2018 tarihinden itibaren geçerli olmak üzere, kurumlar vergisinden muaf kooperatiflerin ortak dışı işlemleri nedeniyle kooperatif tüzel kişiliğine bağlı ayrı bir iktisadi işletme oluşmuş kabul edileceği, kooperatiflerin bu iktisadi işletmelerinden ve tam mükellefiyete tabi başka bir kurumun sermayesine katılımlarından kazanç elde etmelerinin ve bu kazançların daha sonra ortaklara dağıtılmasının da muafiyete etkisinin olmayacağı ve ortak dışı işlemlerden elde edilen kazancın vergilendirilmesine ilişkin usul ve esasların Maliye Bakanlığınca belirleneceği hüküm altına alınmıştır. Bu suretle kooperatiflerin, 1/1/2018 tarihinden itibaren gerçekleştirecekleri ortak dışı işlemler nedeniyle muafiyetleri etkilenmeyecek; ancak bu işlemlerden elde edilen kazançlar kooperatif tüzel kişiliğine bağlı ayrı bir iktisadi işletme nezdinde kurumlar vergisine tabi tutulacaktır. Dolayısıyla, muafiyete ilişkin diğer şartları taşıyan kooperatiflerin ortak dışı işlemlerinden elde edilen kazançları kooperatif tüzel kişiliğine bağlı ayrı bir iktisadi işletme nezdinde kurumlar vergisine tabi tutulacak, ortak içi işlemlerinden elde edilen kazançlarının kurumlar vergisine tabi tutulması söz konusu olmayacaktır. Ortak dışı işlemlerle ilgili olarak kooperatif tüzel kişiliğine bağlı oluştuğu kabul edilen iktisadi işletme adına kurumlar vergisi mükellefiyeti tesis edilecektir. Öte yandan, ortak dışı işlemlerde bulunmaları nedeniyle 1/1/2018 tarihinden önce kurumlar vergisi mükellefiyeti tesis edilmiş olan kooperatiflerin, muafiyete ilişkin diğer şartları da taşıyor olmaları kaydıyla, 1/1/2018 tarihi itibarıyla kurumlar vergisi mükellefiyet kayıtları sonlandırılacaktır. Bu kooperatiflerin 1/1/2018 tarihinden itibaren gerçekleştirdikleri ortak dışı işlemlerine ilişkin olarak kooperatif tüzel kişiliğine bağlı ayrı bir iktisadi işletme nezdinde kurumlar vergisi mükellefiyeti tesis ettirilmek suretiyle bu işlemlerden elde ettikleri kazançları vergilendirilecektir. Kurumlar vergisinden muaf olan kooperatifler, ortak dışı işlemlerine ilişkin hesap ve kayıtlarını kooperatif hesaplarıyla ilişkilendirmeksizin iktisadi işletme adına tasdik ettirecekleri ayrı defterlerde izleyeceklerdir. Ayrıca, kurumlar vergisinden muaf olan kooperatiflerin tam mükellefiyete tabi başka bir kurumun sermayesine katılımları, iktisadi işletmeleri ile bu kurumlardan kazanç elde etmeleri ve söz konusu kazançları daha sonra ortaklarına dağıtmaları muafiyetlerini etkilemeyecektir.” hükümlerini içermektedir. 1163 sayılı Kooperatifler Kanunu’nun 3, 7, 15 ve 20 inci maddeleri itibariyle, Ticaret Siciline tescil ile tüzelkişilik kazanan kooperatifin, bir ticaret ortaklığı olarak ticari işletme işletmesine engel bir hüküm bulunmamaktadır. Ticaret Sicili Yönetmeliği’nin “Ticaret Şirketlerinin Tescili” başlıklı Dördüncü Kısmının, “Kooperatifler” başlıklı Yedinci Bölümünde yer alan 110 uncu maddesinde, sicile tescili gereken olgular arasında, (e) bendinde, ayni sermaye ve devralınan akçalı kıymetlerle işletmelerin neden ibaret oldukları ve bunlara biçilen değerler, (f) bendinde kooperatifin ne suretle temsil olunacağı ve denetleneceği, (g) bendinde ise denetçiler, yönetim kurulu üyeleri ve kooperatifi temsile yetkili kimselerin adı ve soyadı ve vatandaşlığı, kimlik numarası ve yerleşim yeri sayılmaktadır. Ayrıca; anılan Yönetmelikte, ticaret siciline tescil edilmeyen dernek (52-54 md), vakıf (55-57 md) gibi tüzelkişilere ait ticari işletmelerin sicile tesciline ilişkin hükümlere yer verilmesine karşın, kooperatif tüzel kişiliğine bağlı ayrı bir iktisadi işletmenin ticaret siciline tescili hususunda hüküm bulunmamaktadır. Bu itibarla; Kooperatif tüzel kişiliğine bağlı ayrı bir iktisadi işletmenin mevcudiyeti halinde, işletmenin Ticaret Siciline Tescilini zorunlu kılan bir hüküm bulunmadığı; bu durumda, bağlı bulunduğu kooperatif yönetimi tarafından yönetileceği, İktisadi işletme adına işlem yapacakların ayrıca belirlenmesi ve bu konudaki sorumlulukların, kooperatif yönetimi dışında üçüncü kişilere verilmek istenmesi halinde ise, işletmenin ticaret siciline tescil edilmesi ve işletmeyi temsil edecek kimselerin de Ticaret Sicil Gazetesinde ilanından sonra – tescil ve ilana ilişkin belgeler dayanak alınarak- imza sirküleri yapılabileceği Düşünülmektedir.Bilgilerinize sunarım Şevki ARTAR Genel Sekreter Vekili 03/09/2018 H. Danışmanlık Personeli: F.KORKMAZ 03/09/2018 Hukuki Danışman: B.EMEL Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "KOOPERATİF İKTİSADİ İŞLETMELERİN TİCARET SİCİLİ TESCİLİ HAK",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fkooperatif-iktsadi-isletmelerin-ticaret-siciline-tescili.html",
        "title": "",
        "target": "",
        "type": "internal"
      },
      {
        "text": "KOOPERATİF İKTİSADİ İŞLETMELERİN TİCARET SİCİLİ TESCİLİ HAK",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?kooperatif-iktsadi-isletmelerin-ticaret-siciline-tescili.html",
        "title": "",
        "target": "_top",
        "type": "internal"
      },
      {
        "text": "İMZA",
        "href": "javascript:void(0);",
        "title": "İMZA DİZİNİ",
        "target": "",
        "type": "internal"
      },
      {
        "text": "PARMAK-İZİ",
        "href": "javascript:void(0);",
        "title": "PARMAK-İZİ",
        "target": "",
        "type": "internal"
      },
      {
        "text": "GEN VE GENEL YAZILAR",
        "href": "imza-hakkinda-genelge-ve-genel-yazilar.html",
        "title": "İMZA HAK.GENELGE VE GENEL YAZILAR",
        "target": "",
        "type": "internal"
      },
      {
        "text": "İMZA SİRK",
        "href": "imza-sirkuleri.html",
        "title": "IMZA-SIRKULERI",
        "target": "",
        "type": "internal"
      },
      {
        "text": "5 SAYILI GENELGE",
        "href": "onaylama-ve-duzenleme-islemler-ile-imza-ve-parmak-izi-kullanimi-birlestirilmis-5-sayili-genelge.html",
        "title": "ONAYLAMA VE DÜZENLEME İŞLEMLER İLE İMZA VE PARMAK İZİ KULLANIMI HAK. BİRLEŞTİRİLMİŞ 5 SAYILI GENELGE",
        "target": "",
        "type": "internal"
      },
      {
        "text": "16 SAYILI GENELGE",
        "href": "temsil-imza-onaylamasi-ve-imza-sirkuleri-ticaret-sirketi-ve-kooperatif-birlestirilmis-16-sayili-genelge.html",
        "title": "TEMSİL, İMZA ONAYLAMASI VE İMZA SİRKÜLERİ İŞLEMLERİ (TİCARET ŞİRKETLERİ VE KOOPERATİFLERDE) HAK. BİRLEŞTİRİLMİŞ 16 SAYILI GENELGE",
        "target": "",
        "type": "internal"
      },
      {
        "text": "17 SAYILI GENELGE",
        "href": "temsil-imza-onaylamasi-ve-imza-sirkuleri-dernek-vakif-diger-kurum-kuruluslarda-birlestirilmis-17-sayili-genelge.html",
        "title": "TEMSİL, İMZA ONAYLAMASI VE İMZA SİRKÜLERİ İŞLEMLERİ (DERNEKLER, VAKIFLAR VE DİĞER BAZI KURUM VE KURULUŞLARDA) HAK. BİRLEŞTİRİLMİŞ 17 SAYILI GENELGE",
        "target": "",
        "type": "internal"
      },
      {
        "text": "Ticaret Sicili Yönetmeliği",
        "href": "ticaret-sicili-yonetmeligi.html",
        "title": "",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "KOOPERATİF İKTİSADİ İŞLETMELERİN TİCARET SİCİLİ TESCİLİ HAK"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>KOOPERATİF İKTİSADİ İŞLETMELERİN TİCARET SİCİLİ TESCİLİ HAK</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:07.09.2018 Yayınlayan:HÜLYA YILMAZ Konu: KOOPERATİF-İKTİSADİ İŞLETMELERİN TİCARET SİCİLİNE TESCİLİNİ ZORUNLU KILAN BİR HÜKÜM BULUNMADIĞI; BAĞLI BULUNDUĞU KOOPERATİF\" />\n\n   <link rel=\"canonical\" content=\"noterlikrehberi.net/rehber/index.html?kooperatif-iktsadi-isletmelerin-ticaret-siciline-tescili.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"kooperatif-iktsadi-isletmelerin-ticaret-siciline-tescili.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"KOOPERATİF İKTİSADİ İŞLETMELERİN TİCARET SİCİLİ TESCİLİ HAK\",\n\n   mailsubject: \"Tavsiye: Noterlik Rehberi - KOOPERATİF İKTİSADİ İŞLETMELERİN TİCARET SİCİLİ TESCİLİ HAK &nbsp; &nbsp;İMZA&nbsp; &nbsp;PARMAK-İZİ&nbsp; &nbsp;GEN VE GENEL YAZILAR&nbsp; &nbsp;İMZA SİRK&nbsp; &nbsp;5 SAYILI GENELGE&nbsp; &nbsp;16 SAYILI GENELGE&nbsp; &nbsp;17 SAYILI GENELGE\",\n\n   sharesubject: \"Noterlik Rehberi - KOOPERATİF İKTİSADİ İŞLETMELERİN TİCARET SİCİLİ TESCİLİ HAK &nbsp; &nbsp;İMZA&nbsp; &nbsp;PARMAK-İZİ&nbsp; &nbsp;GEN VE GENEL YAZILAR&nbsp; &nbsp;İMZA SİRK&nbsp; &nbsp;5 SAYILI GENELGE&nbsp; &nbsp;16 SAYILI GENELGE&nbsp; &nbsp;17 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"KOOPERATIF-IKTSADI-ISLETMELERIN-TICARET-SICILINE-TESCILI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"kooperatif-iktsadi-isletmelerin-ticaret-siciline-tescili.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?kooperatif-iktsadi-isletmelerin-ticaret-siciline-tescili.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?kooperatif-iktsadi-isletmelerin-ticaret-siciline-tescili.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?kooperatif-iktsadi-isletmelerin-ticaret-siciline-tescili.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?kooperatif-iktsadi-isletmelerin-ticaret-siciline-tescili.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fkooperatif-iktsadi-isletmelerin-ticaret-siciline-tescili.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>KOOPERATİF İKTİSADİ İŞLETMELERİN TİCARET SİCİLİ TESCİLİ HAK</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?kooperatif-iktsadi-isletmelerin-ticaret-siciline-tescili.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">KOOPERATİF İKTİSADİ İŞLETMELERİN TİCARET SİCİLİ TESCİLİ HAK</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"javascript:void(0);\" onclick=\"return hmshowPopup(event, popid_354184617, this);\" class=\"popuplink\" title=\"İMZA DİZİNİ\">İMZA</a>  &nbsp; <a href=\"javascript:void(0);\" onclick=\"return hmshowPopup(event, popid_603662705, this);\" class=\"popuplink\" title=\"PARMAK-İZİ\">PARMAK-İZİ</a>  &nbsp; <a href=\"imza-hakkinda-genelge-ve-genel-yazilar.html\" class=\"topiclink\" title=\"İMZA HAK.GENELGE VE GENEL YAZILAR\">GEN VE GENEL YAZILAR</a>  &nbsp; <a href=\"imza-sirkuleri.html\" class=\"topiclink\" title=\"IMZA-SIRKULERI\">İMZA SİRK</a>  &nbsp; <a href=\"onaylama-ve-duzenleme-islemler-ile-imza-ve-parmak-izi-kullanimi-birlestirilmis-5-sayili-genelge.html\" class=\"topiclink\" title=\"ONAYLAMA VE DÜZENLEME İŞLEMLER İLE İMZA VE PARMAK İZİ KULLANIMI HAK. BİRLEŞTİRİLMİŞ 5 SAYILI GENELGE\">5 SAYILI GENELGE</a>  &nbsp; <a href=\"temsil-imza-onaylamasi-ve-imza-sirkuleri-ticaret-sirketi-ve-kooperatif-birlestirilmis-16-sayili-genelge.html\" class=\"topiclink\" title=\"TEMSİL, İMZA ONAYLAMASI VE İMZA SİRKÜLERİ İŞLEMLERİ (TİCARET ŞİRKETLERİ VE KOOPERATİFLERDE) HAK. BİRLEŞTİRİLMİŞ 16 SAYILI GENELGE\">16 SAYILI GENELGE</a>  &nbsp; <a href=\"temsil-imza-onaylamasi-ve-imza-sirkuleri-dernek-vakif-diger-kurum-kuruluslarda-birlestirilmis-17-sayili-genelge.html\" class=\"topiclink\" title=\"TEMSİL, İMZA ONAYLAMASI VE İMZA SİRKÜLERİ İŞLEMLERİ (DERNEKLER, VAKIFLAR VE DİĞER BAZI KURUM VE KURULUŞLARDA) HAK. BİRLEŞTİRİLMİŞ 17 SAYILI GENELGE\">17 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"margin: 0 0 13px 0;\">Yayın Tarihi:07.09.2018</p>\n\n<p style=\"margin: 0 0 13px 0;\">Yayınlayan:HÜLYA YILMAZ</p>\n\n<p style=\"margin: 0 0 13px 0;\">Konu: KOOPERATİF-İKTİSADİ İŞLETMELERİN TİCARET SİCİLİNE TESCİLİNİ ZORUNLU KILAN BİR HÜKÜM BULUNMADIĞI; BAĞLI BULUNDUĞU KOOPERATİF YÖNETİMİ TARAFINDAN YÖNETİLECEĞİ VE İMZA SİRKÜLERİ DÜZENLENEBİLECEĞİ HAK.</p>\n\n<p style=\"margin: 0 0 13px 0;\">İçerik:Hukuki Danışmanlık - &nbsp;03/09/2018</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\"> Sayın ...... Noteri </p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">İlgi &nbsp; : &nbsp;17.07.2018 tarihli ve 2018/156 Muh. sayılı yazınız.</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp; İlgi başvurunuz, Yönetim Kurulunun 13.08.2018 tarihli toplantısında görüşülmüştür.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp; 5520 sayılı Kurumlar Vergisi Kanunu’nun “Muafiyetler” başlıklı 4 üncü maddesinin Birinci fıkrası (k) bendinde, 7061 sayılı Kanunun 88 inci maddesi ile yapılan değişiklik sonucu bent sonuna eklenen ve 01.01.2018 tarihinde yürürlüğe giren parantez içi ek (Kooperatiflerin ortakları dışındaki kişilerle yaptıkları işlemler ile kooperatif ana sözleşmesinde yer almayan konularda ortakları ile yaptıkları işlemler “ortak dışı” işlemlerdir. Kooperatiflerin faaliyetin icrasına tahsis ettikleri ve ekonomik ömrünü tamamlamış olan demirbaş, makine, teçhizat, taşıt ve benzeri amortismana tabi iktisadi kıymetleri elden çıkarmaları ile yapı kooperatiflerinin kendilerine ait arsalarını kat karşılığı vererek her bir hisse için bir işyeri veya konut elde etmeleri ortak dışı işlem sayılmaz. Kooperatiflerin ortak dışı işlemleri nedeniyle kooperatif tüzel kişiliğine bağlı ayrı bir iktisadi işletme oluşmuş kabul edilir. Kooperatiflerin, iktisadi işletmelerinden ve tam mükellefiyete tabi başka bir kurumun sermayesine katılımlarından kazanç elde etmelerinin ve bu kazançların daha sonra ortaklara dağıtılmasının muafiyete etkisi yoktur. Ortak dışı işlemlerden elde edilen kazançların vergilendirilmesine ilişkin usul ve esaslar Maliye Bakanlığınca belirlenir),</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp; Maliye Bakanlığı Gelir İdaresi Başkanlığı tarafından 23.12.2017 tarihli Resmi Gazetede yayımlanan 1 Seri Numaralı Kurumlar Vergisi Genel Tebliğinde Değişiklik Yapılmasına Dair 14 Seri Numaralı Tebliğ’in 2 inci maddesi ile 1 Seri Numaralı Tebliğe eklenen, “4.13.3. Kurumlar vergisinden muaf olan kooperatiflerde ortak dışı işlemlerin vergilendirilmesi” başlıklı düzenleme,</p>\n\n<p style=\"margin: 0 0 13px 0;\">“7061 sayılı Kanunla 5520 sayılı Kanunun 4 üncü maddesinin birinci fıkrasının (k) bendine eklenen parantez içi hükümle 1/1/2018 tarihinden itibaren geçerli olmak üzere, kurumlar vergisinden muaf kooperatiflerin ortak dışı işlemleri nedeniyle kooperatif tüzel kişiliğine bağlı ayrı bir iktisadi işletme oluşmuş kabul edileceği, kooperatiflerin bu iktisadi işletmelerinden ve tam mükellefiyete tabi başka bir kurumun sermayesine katılımlarından kazanç elde etmelerinin ve bu kazançların daha sonra ortaklara dağıtılmasının da muafiyete etkisinin olmayacağı ve ortak dışı işlemlerden elde edilen kazancın vergilendirilmesine ilişkin usul ve esasların Maliye Bakanlığınca belirleneceği hüküm altına alınmıştır.</p>\n\n<p style=\"margin: 0 0 13px 0;\">Bu suretle kooperatiflerin, 1/1/2018 tarihinden itibaren gerçekleştirecekleri ortak dışı işlemler nedeniyle muafiyetleri etkilenmeyecek; ancak bu işlemlerden elde edilen kazançlar kooperatif tüzel kişiliğine bağlı ayrı bir iktisadi işletme nezdinde kurumlar vergisine tabi tutulacaktır. Dolayısıyla, muafiyete ilişkin diğer şartları taşıyan kooperatiflerin ortak dışı işlemlerinden elde edilen kazançları kooperatif tüzel kişiliğine bağlı ayrı bir iktisadi işletme nezdinde kurumlar vergisine tabi tutulacak, ortak içi işlemlerinden elde edilen kazançlarının kurumlar vergisine tabi tutulması söz konusu olmayacaktır.</p>\n\n<p style=\"margin: 0 0 13px 0;\">Ortak dışı işlemlerle ilgili olarak kooperatif tüzel kişiliğine bağlı oluştuğu kabul edilen iktisadi işletme adına kurumlar vergisi mükellefiyeti tesis edilecektir.</p>\n\n<p style=\"margin: 0 0 13px 0;\">Öte yandan, ortak dışı işlemlerde bulunmaları nedeniyle 1/1/2018 tarihinden önce kurumlar vergisi mükellefiyeti tesis edilmiş olan kooperatiflerin, muafiyete ilişkin diğer şartları da taşıyor olmaları kaydıyla, 1/1/2018 tarihi itibarıyla kurumlar vergisi mükellefiyet kayıtları sonlandırılacaktır. Bu kooperatiflerin 1/1/2018 tarihinden itibaren gerçekleştirdikleri ortak dışı işlemlerine ilişkin olarak kooperatif tüzel kişiliğine bağlı ayrı bir iktisadi işletme nezdinde kurumlar vergisi mükellefiyeti tesis ettirilmek suretiyle bu işlemlerden elde ettikleri kazançları vergilendirilecektir.</p>\n\n<p style=\"margin: 0 0 13px 0;\">Kurumlar vergisinden muaf olan kooperatifler, ortak dışı işlemlerine ilişkin hesap ve kayıtlarını kooperatif hesaplarıyla ilişkilendirmeksizin iktisadi işletme adına tasdik ettirecekleri ayrı defterlerde izleyeceklerdir.</p>\n\n<p style=\"margin: 0 0 13px 0;\">Ayrıca, kurumlar vergisinden muaf olan kooperatiflerin tam mükellefiyete tabi başka bir kurumun sermayesine katılımları, iktisadi işletmeleri ile bu kurumlardan kazanç elde etmeleri ve söz konusu kazançları daha sonra ortaklarına dağıtmaları muafiyetlerini etkilemeyecektir.”</p>\n\n<p style=\"margin: 0 0 13px 0;\">hükümlerini içermektedir.</p>\n\n<p style=\"margin: 0 0 13px 0;\"> 1163 sayılı Kooperatifler Kanunu’nun 3, 7, 15 ve 20 inci maddeleri itibariyle, Ticaret Siciline tescil ile tüzelkişilik kazanan kooperatifin, bir ticaret ortaklığı olarak ticari işletme işletmesine engel bir hüküm bulunmamaktadır.</p>\n\n<p style=\"margin: 0 0 13px 0;\"> <a href=\"ticaret-sicili-yonetmeligi.html\" class=\"topiclink\">Ticaret Sicili Yönetmeliği</a>’nin “Ticaret Şirketlerinin Tescili” başlıklı Dördüncü Kısmının, “Kooperatifler” başlıklı Yedinci Bölümünde yer alan 110 uncu maddesinde, sicile tescili gereken olgular arasında, (e) bendinde, ayni sermaye ve devralınan akçalı kıymetlerle işletmelerin neden ibaret oldukları ve bunlara biçilen değerler, (f) bendinde kooperatifin ne suretle temsil olunacağı ve denetleneceği, (g) bendinde ise denetçiler, yönetim kurulu üyeleri ve kooperatifi temsile yetkili kimselerin adı ve soyadı ve vatandaşlığı, kimlik numarası ve yerleşim yeri sayılmaktadır.</p>\n\n<p style=\"margin: 0 0 13px 0;\">Ayrıca; anılan Yönetmelikte, ticaret siciline tescil edilmeyen dernek (52-54 md), vakıf (55-57 md) gibi tüzelkişilere ait ticari işletmelerin sicile tesciline ilişkin hükümlere yer verilmesine karşın, kooperatif tüzel kişiliğine bağlı ayrı bir iktisadi işletmenin ticaret siciline tescili hususunda hüküm bulunmamaktadır.</p>\n\n<p style=\"margin: 0 0 13px 0;\"> Bu itibarla; </p>\n\n<p style=\"margin: 0 0 13px 0;\">Kooperatif tüzel kişiliğine bağlı ayrı bir iktisadi işletmenin mevcudiyeti halinde, işletmenin Ticaret Siciline Tescilini zorunlu kılan bir hüküm bulunmadığı; bu durumda, bağlı bulunduğu kooperatif yönetimi tarafından yönetileceği,</p>\n\n<p style=\"margin: 0 0 13px 0;\">İktisadi işletme adına işlem yapacakların ayrıca belirlenmesi ve bu konudaki sorumlulukların, kooperatif yönetimi dışında üçüncü kişilere verilmek istenmesi halinde ise, işletmenin ticaret siciline tescil edilmesi ve işletmeyi temsil edecek kimselerin de Ticaret Sicil Gazetesinde ilanından sonra – tescil ve ilana ilişkin belgeler dayanak alınarak- imza sirküleri yapılabileceği Düşünülmektedir.Bilgilerinize sunarım</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">Şevki ARTAR</p>\n\n<p style=\"margin: 0 0 13px 0;\">Genel Sekreter Vekili </p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">03/09/2018 H. Danışmanlık Personeli: F.KORKMAZ</p>\n\n<p style=\"margin: 0 0 13px 0;\">03/09/2018 Hukuki Danışman: B.EMEL</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"kooperatif-iktsadi-isletmelerin-ticaret-siciline-tescili.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:25:23.443759"
}