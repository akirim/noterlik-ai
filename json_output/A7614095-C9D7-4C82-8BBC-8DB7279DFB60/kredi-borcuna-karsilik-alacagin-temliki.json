{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\kredi-borcuna-karsilik-alacagin-temliki.html",
    "title": "KREDİ BORCUNA KARŞILIK ALACAĞIN DEVRİ İŞLEMİ",
    "description": "Yayın Tarihi:21.10.2019 Yayınlayan:AYDIN KAHRAMAN Konu:kredi borcuna karşılık alacağın devri işlemi İçerik:Mali Danışmanlık- 214-46620-21.10.2019  Sayın …….. Noteri  İlgi :",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ KREDİ BORCUNA KARŞILIK ALACAĞIN DEVRİ İŞLEMİ Email Gönder KREDİ BORCUNA KARŞILIK ALACAĞIN DEVRİ İŞLEMİ << Fihrist-Ana sayfa >> KREDİ BORCUNA KARŞILIK ALACAĞIN DEVRİ İŞLEMİ TEMLİKNAME    MEVZUAT    MAHKEME KARARLARI    36 SAYILI GENELGE    AÇIKLAMALAR    TEBLİGAT Yayın Tarihi:21.10.2019 Yayınlayan:AYDIN KAHRAMAN Konu:kredi borcuna karşılık alacağın devri işlemi İçerik:Mali Danışmanlık- 214-46620-21.10.2019 Sayın …….. Noteri İlgi :    01.10.2019 günlü ve 2019/550 sayılı yazınız. İlgide kayıtlı yazınız ekinde yer alan Alacağın Devri Sözleşmesi başlıklı işlemde harç ve damga vergisi istisnası olup olmadığı konusunda bilgi istenilmektedir. Bilindiği üzere; a) 488 sayılı Damga Vergisi Kanununa ekli (2) sayılı tablonun “IV-Ticari ve medeni işlerle ilgili kağıtlar” başlıklı bölümünün 23 numaralı fıkrasında, “Bankalar, yurt dışı kredi kuruluşları ve uluslararası kurumlarca kullandırılacak kredilere, bunların teminatlarına, geri ödenmelerine, devrine ve krediden doğan alacakların temlikine ilişkin kâğıtlar ile bu kâğıtlar üzerine konulacak şerhler (kredilerin kullanımları hariç)” denilmektedir. b) 492 sayılı Harçlar Kanununun 123 maddesinin son fıkrasında, “Esnaf ve Sanatkarlar Kredi ve Kefalet Kooperatifleri (Bu kooperatifler tarafından bankalardan kullandırılacak krediler için verilecek kefaletler ile Kredi Garanti Fonu İşletme ve Araştırma Anonim Şirketi tarafından verilecek kefaletler dâhil) bankalar, finansman şirketleri, yurt dışı kredi kuruluşları ve uluslararası kurumlarca kullandırılacak kredilere, bunların teminatlarına ve geri ödenmelerine ilişkin işlemler (yargı harçları hariç) bu Kanunda yazılı harçlardan müstesnadır.” denilmektedir. Sözü edilen hükümler gereğince kredilerin alınması ve geri ödenmesi ile ilgili kağıt ve işlemler ve bu meyanda kredi teminatına dair işlem ve kağıtlar, damga vergisi ve harçtan istisna edilmiştir. Yine Gelir İdaresi Başkanlığının görüşüne istinaden yayımlanan 2007/39 sayılı Birliğimiz Genelgesinde kredilerle ilgili olarak verilen teminatlara harç ve damga vergisi istisnası uygulamasına dair açıklamalar yapılmıştır. Yazınız ekinde bulunan sözleşmenin incelenmesi neticesinde, bir limited şirketin bir banka ile imzaladığı genel kredi sözleşmesi kapsamında kullandığı krediden dolayı asaleten ve kefaleten doğmuş ve doğacak her türlü borçlarının teminatını oluşturmak üzere bir hastaneden olan alacağını bankaya temlik ettiği anlaşılmaktadır. Buna göre, banka ile kredi alan şirket arasında imzalanan kredi sözleşmesinin teminatını teşkil eden işlem örneğinin 5 inci maddesinde “borç” ifadelerinden önce “kredi” kelimesinin kullanılması durumunda, kredi borcu dışında başka borçları çağrıştıracak bir düzenlemeye yer verilmemiş olacağından, işlemin bu çerçevede damga vergisi ve harç tahsil edilmeksizin onaylanması uygun olacaktır. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim. Dursun CİN Başkan 16/10/2019 H. Danışmanlık Per.        : F.KORKMAZ 16/10/2019 Mali Danışman Yard.    : M.ÖKDEM 16/10/2019 Mali Danışman              : A.KAHRAMAN 16/10/2019 Genel Sekreter Yard.    : B.EMEL 16/10/2019 Genel Sekreter             : Dr. İ.GÜL Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "KREDİ BORCUNA KARŞILIK ALACAĞIN DEVRİ İŞLEMİ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fkredi-borcuna-karsilik-alacagin-temliki.html",
        "title": "",
        "target": "",
        "type": "internal"
      },
      {
        "text": "KREDİ BORCUNA KARŞILIK ALACAĞIN DEVRİ İŞLEMİ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?kredi-borcuna-karsilik-alacagin-temliki.html",
        "title": "",
        "target": "_top",
        "type": "internal"
      },
      {
        "text": "TEMLİKNAME",
        "href": "temlikname-alacagin-devri-islemleri.html",
        "title": "TEMLIKNAME-ALACAGIN-DEVRI",
        "target": "",
        "type": "internal"
      },
      {
        "text": "MEVZUAT",
        "href": "mevzuat-alacagin-devri-temlikname.html",
        "title": "MEVZUAT-ALACAGIN-DEVRI-TEMLIKNAME",
        "target": "",
        "type": "internal"
      },
      {
        "text": "MAHKEME KARARLARI",
        "href": "alacagin-devri-temlikname-mahkeme-kar.html",
        "title": "ALACAGIN-DEVRI-TEMLIKNAME-MAHKEME-KARARLARI",
        "target": "",
        "type": "internal"
      },
      {
        "text": "36 SAYILI GENELGE",
        "href": "temlikname-alacagin-devri-hak-birlestirilmis-36-sayili-genelge.html",
        "title": "TEMLIKNAME-(ALACAGIN-DEVRI)-HAK-BIRLESTIRILMIS-36-SAYILI-GENELGE",
        "target": "",
        "type": "internal"
      },
      {
        "text": "AÇIKLAMALAR",
        "href": "temlikname-alacagin-devri-aciklamalar.html",
        "title": "AÇIKLAMALAR - TEMLİKNAME - ALACAĞIN DEVRİ İŞLEMLERİ",
        "target": "",
        "type": "internal"
      },
      {
        "text": "TEBLİGAT",
        "href": "temlik-isleminin-tebligi.html",
        "title": "TEMLİK İŞLEMİNİN TEBLİĞİ",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "KREDİ BORCUNA KARŞILIK ALACAĞIN DEVRİ İŞLEMİ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>KREDİ BORCUNA KARŞILIK ALACAĞIN DEVRİ İŞLEMİ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:21.10.2019 Yayınlayan:AYDIN KAHRAMAN Konu:kredi borcuna karşılık alacağın devri işlemi İçerik:Mali Danışmanlık- 214-46620-21.10.2019 &nbsp;Sayın …….. Noteri &nbsp;İlgi :\" />\n\n   <link rel=\"canonical\" content=\"noterlikrehberi.net/rehber/index.html?kredi-borcuna-karsilik-alacagin-temliki.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"kredi-borcuna-karsilik-alacagin-temliki.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"KREDİ BORCUNA KARŞILIK ALACAĞIN DEVRİ İŞLEMİ\",\n\n   mailsubject: \"Tavsiye: Noterlik Rehberi - KREDİ BORCUNA KARŞILIK ALACAĞIN DEVRİ İŞLEMİ &nbsp; &nbsp;TEMLİKNAME&nbsp; &nbsp;MEVZUAT&nbsp; &nbsp;MAHKEME KARARLARI&nbsp; &nbsp;36 SAYILI GENELGE&nbsp; &nbsp;AÇIKLAMALAR&nbsp; &nbsp;TEBLİGAT\",\n\n   sharesubject: \"Noterlik Rehberi - KREDİ BORCUNA KARŞILIK ALACAĞIN DEVRİ İŞLEMİ &nbsp; &nbsp;TEMLİKNAME&nbsp; &nbsp;MEVZUAT&nbsp; &nbsp;MAHKEME KARARLARI&nbsp; &nbsp;36 SAYILI GENELGE&nbsp; &nbsp;AÇIKLAMALAR&nbsp; &nbsp;TEBLİGAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"KREDI-BORCUNA-KARSILIK-ALACAGIN-TEMLIKI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"kredi-borcuna-karsilik-alacagin-temliki.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?kredi-borcuna-karsilik-alacagin-temliki.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?kredi-borcuna-karsilik-alacagin-temliki.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?kredi-borcuna-karsilik-alacagin-temliki.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?kredi-borcuna-karsilik-alacagin-temliki.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fkredi-borcuna-karsilik-alacagin-temliki.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>KREDİ BORCUNA KARŞILIK ALACAĞIN DEVRİ İŞLEMİ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?kredi-borcuna-karsilik-alacagin-temliki.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">KREDİ BORCUNA KARŞILIK ALACAĞIN DEVRİ İŞLEMİ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"temlikname-alacagin-devri-islemleri.html\" class=\"topiclink\" title=\"TEMLIKNAME-ALACAGIN-DEVRI\">TEMLİKNAME</a>  &nbsp; <a href=\"mevzuat-alacagin-devri-temlikname.html\" class=\"topiclink\" title=\"MEVZUAT-ALACAGIN-DEVRI-TEMLIKNAME\">MEVZUAT</a>  &nbsp; <a href=\"alacagin-devri-temlikname-mahkeme-kar.html\" class=\"topiclink\" title=\"ALACAGIN-DEVRI-TEMLIKNAME-MAHKEME-KARARLARI\">MAHKEME KARARLARI</a>  &nbsp; <a href=\"temlikname-alacagin-devri-hak-birlestirilmis-36-sayili-genelge.html\" class=\"topiclink\" title=\"TEMLIKNAME-(ALACAGIN-DEVRI)-HAK-BIRLESTIRILMIS-36-SAYILI-GENELGE\">36 SAYILI GENELGE</a>  &nbsp; <a href=\"temlikname-alacagin-devri-aciklamalar.html\" class=\"topiclink\" title=\"AÇIKLAMALAR - TEMLİKNAME - ALACAĞIN DEVRİ İŞLEMLERİ\">AÇIKLAMALAR</a>  &nbsp; <a href=\"temlik-isleminin-tebligi.html\" class=\"topiclink\" title=\"TEMLİK İŞLEMİNİN TEBLİĞİ\">TEBLİGAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"margin: 0 0 13px 0;\">Yayın Tarihi:21.10.2019</p>\n\n<p style=\"margin: 0 0 13px 0;\">Yayınlayan:AYDIN KAHRAMAN</p>\n\n<p style=\"margin: 0 0 13px 0;\">Konu:kredi borcuna karşılık alacağın devri işlemi</p>\n\n<p style=\"margin: 0 0 13px 0;\">İçerik:Mali Danışmanlık- 214-46620-21.10.2019</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">Sayın …….. Noteri</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">İlgi : &nbsp; &nbsp;01.10.2019 günlü ve 2019/550 sayılı yazınız.</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;İlgide kayıtlı yazınız ekinde yer alan Alacağın Devri Sözleşmesi başlıklı işlemde harç ve damga vergisi istisnası olup olmadığı konusunda bilgi istenilmektedir. </p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Bilindiği üzere;</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;a) 488 sayılı Damga Vergisi Kanununa ekli (2) sayılı tablonun “IV-Ticari ve medeni işlerle ilgili kağıtlar” başlıklı bölümünün 23 numaralı fıkrasında, “Bankalar, yurt dışı kredi kuruluşları ve uluslararası kurumlarca kullandırılacak kredilere, bunların teminatlarına, geri ödenmelerine, devrine ve krediden doğan alacakların temlikine ilişkin kâğıtlar ile bu kâğıtlar üzerine konulacak şerhler (kredilerin kullanımları hariç)” denilmektedir.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;b) 492 sayılı Harçlar Kanununun 123 maddesinin son fıkrasında, “Esnaf ve Sanatkarlar Kredi ve Kefalet Kooperatifleri (Bu kooperatifler tarafından bankalardan kullandırılacak krediler için verilecek kefaletler ile Kredi Garanti Fonu İşletme ve Araştırma Anonim Şirketi tarafından verilecek kefaletler dâhil) bankalar, finansman şirketleri, yurt dışı kredi kuruluşları ve uluslararası kurumlarca kullandırılacak kredilere, bunların teminatlarına ve geri ödenmelerine ilişkin işlemler (yargı harçları hariç) bu Kanunda yazılı harçlardan müstesnadır.” denilmektedir.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Sözü edilen hükümler gereğince kredilerin alınması ve geri ödenmesi ile ilgili kağıt ve işlemler ve bu meyanda kredi teminatına dair işlem ve kağıtlar, damga vergisi ve harçtan istisna edilmiştir.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Yine Gelir İdaresi Başkanlığının görüşüne istinaden yayımlanan 2007/39 sayılı Birliğimiz Genelgesinde kredilerle ilgili olarak verilen teminatlara harç ve damga vergisi istisnası uygulamasına dair açıklamalar yapılmıştır.</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Yazınız ekinde bulunan sözleşmenin incelenmesi neticesinde, bir limited şirketin bir banka ile imzaladığı genel kredi sözleşmesi kapsamında kullandığı krediden dolayı asaleten ve kefaleten doğmuş ve doğacak her türlü borçlarının teminatını oluşturmak üzere bir hastaneden olan alacağını bankaya temlik ettiği anlaşılmaktadır.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Buna göre, banka ile kredi alan şirket arasında imzalanan kredi sözleşmesinin teminatını teşkil eden işlem örneğinin 5 inci maddesinde “borç” ifadelerinden önce “kredi” kelimesinin kullanılması durumunda, kredi borcu dışında başka borçları çağrıştıracak bir düzenlemeye yer verilmemiş olacağından, işlemin bu çerçevede damga vergisi ve harç tahsil edilmeksizin onaylanması uygun olacaktır.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim.</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">Dursun CİN</p>\n\n<p style=\"margin: 0 0 13px 0;\">Başkan</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">16/10/2019 H. Danışmanlık Per. &nbsp; &nbsp; &nbsp; &nbsp;: F.KORKMAZ</p>\n\n<p style=\"margin: 0 0 13px 0;\">16/10/2019 Mali Danışman Yard. &nbsp; &nbsp;: M.ÖKDEM</p>\n\n<p style=\"margin: 0 0 13px 0;\">16/10/2019 Mali Danışman &nbsp; &nbsp; &nbsp; &nbsp; &nbsp; &nbsp; &nbsp;: A.KAHRAMAN</p>\n\n<p style=\"margin: 0 0 13px 0;\">16/10/2019 Genel Sekreter Yard. &nbsp; &nbsp;: B.EMEL</p>\n\n<p style=\"margin: 0 0 13px 0;\">16/10/2019 Genel Sekreter &nbsp; &nbsp; &nbsp; &nbsp; &nbsp; &nbsp; : Dr. İ.GÜL</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"kredi-borcuna-karsilik-alacagin-temliki.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:25:26.991525"
}