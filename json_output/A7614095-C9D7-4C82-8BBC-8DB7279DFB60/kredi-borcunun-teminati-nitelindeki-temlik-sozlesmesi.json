{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\kredi-borcunun-teminati-nitelindeki-temlik-sozlesmesi.html",
    "title": "KREDİ BORCUNUN TEMİNATI NİTELİĞİNDEKİ TEMLİK SÖZLEŞMESİ",
    "description": "Yayın Tarihi:13.10.2023 Yayınlayan:MEHMET MERT ÖKDEM Konu: Kredi borcunun teminatı niteliğindeki temlik sözleşmesi 22.12.2021    Sayın ...... Noteri      İlgi: 13.12.202",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ KREDİ BORCUNUN TEMİNATI NİTELİĞİNDEKİ TEMLİK SÖZLEŞMESİ Email Gönder KREDİ BORCUNUN TEMİNATI NİTELİĞİNDEKİ TEMLİK SÖZLEŞMESİ << Fihrist-Ana sayfa >> KREDİ BORCUNUN TEMİNATI NİTELİĞİNDEKİ TEMLİK SÖZLEŞMESİ TEMLİKNAME    MEVZUAT    MAHKEME KARARLARI    36 SAYILI GENELGE    AÇIKLAMALAR    TEBLİGAT Yayın Tarihi:13.10.2023 Yayınlayan:MEHMET MERT ÖKDEM Konu: Kredi borcunun teminatı niteliğindeki temlik sözleşmesi 22.12.2021 Sayın ...... Noteri İlgi: 13.12.2021 tarih ve 2021/145 sayılı yazınız. İlgi yazınızda, yazınız ekinde bir örneği bulunan kredi borcunun teminatı niteliğindeki temlik sözleşmesinin “Ek Hükümler” başlıklı bölümünde bulunan maddelerin temlik sözleşmesinin konusu dışında ve sözleşmenin geçerliliğine halel getirecek hükümler olup olmadığı ayrıca, 2016/93 sayılı Birliğimiz Genel Yazısı ve dayanağı 488 sayılı Kanun ile getirilen muafiyetleri kaldırıp kaldırmadığı yönünde tereddüte düşüldüğünden bahisle, konuya ilişkin görüş verilmesi istenilmektedir. Bilindiği üzere; a) 488 sayılı Damga Vergisi Kanununa ekli (2) sayılı tablonun “IV-Ticari ve medeni işlerle ilgili kağıtlar” başlıklı bölümünün 23 numaralı fıkrasında, “Bankalar, yurt dışı kredi kuruluşları ve uluslararası kurumlarca kullandırılacak kredilere, bunların teminatlarına, geri ödemelerine, devrine ve krediden doğan alacakların temlikine ilişkin kağıtlar ile bu kağıtlar üzerine konulacak şerhler (kredilerin kullanımları hariç)” denilmek suretiyle, damga vergisinden istisna edilmiştir. b) 492 sayılı Harçlar Kanununun 123 maddesinin son fıkrasında, “Esnaf ve Sanatkarlar Kredi ve Kefalet Kooperatifleri (Bu kooperatifler tarafından bankalardan kullandırılacak krediler için verilecek kefaletler ile Kredi Garanti Fonu İşletme ve Araştırma Anonim Şirketi tarafından verilecek kefaletler dahil) bankalar, finansman şirketleri, yurt dışı kredi kuruluşları ve uluslararası kurumlarca kullandırılacak kredilere, bunların teminatlarına ve geri ödemelerine ilişkin işlemler bu kanunda yazılı harçlardan müstesnadır” denilmektedir. Bahse konu hükümler çerçevesinde, kredilerin alınması ve geri ödenmesi ile ilgili işlemler ve düzenlenen kağıtlar ile bu meyanda kredilerin teminatına dair işlem ve kağıtlar da damga vergisi ve harçtan istisna edilmiştir. Yine Gelir İdaresi Başkanlığınca yayımlanan 06.07.2007 günlü ve 18 sıra numaralı Damga Vergisi Sirkülerinde de kredilerle ilgili olarak verilen teminatlara ve bunların geri ödenmesine ilişkin işlemler ve düzenlenen kağıtlar bakımından harç ve damga vergisi istisnası uygulamasına dair açıklamalar yapılmıştır. Bu husus, 2007/39 sayılı Genelgemizde, “Damga vergisi ve harç istisnası kapsamında kullandırılan kredilerin teminatlarına ilişkin olarak düzenlenen kağıtlar ile bu amaçla yapılan işlemlere; - Teminatın münhasıran kullandırılan krediye ilişkin olması kaydıyla istisna uygulanacaktır. - Kullanılan kredi miktarı ile teminat tutarı karşılaştırılmaksızın yani, teminatın kredi miktarını aşıp aşmadığına bakılmaksızın teminat tutarının tamamı üzerinden, damga vergi ve harç istisnası uygulanacaktır.” denilerek, noterliklerimize duyurulmuştur. Yukarıda yer alan Kanun maddeleri ve Genelgemiz esaslarına göre incelenen Alacak Temlik Sözleşmesinin, banka ile kredi alan şirket arasında imzalanmış olduğu ve kredi borcu dışında genel mahiyetli borçları da içermemesi nedeniyle, işlemin damga vergisi ve harçtan istisna edilmesi gerekmektedir. Diğer taraftan sözleşmenin “Ek Hükümler” bölümünde ise temlike konu alacağın, kredi borçlusu olan şirketin Milli Eğitim Bakanlığı Bakan Yardımcılıkları Destek Hizmetleri Genel Müdürlüğüne yaptığı işten doğan istihkak alacağı olduğu, hakkediş ödemesi sırasında öncelikle kamu alacağı ve kamu kurumu niteliğindeki kurum alacaklarının (SGK, prim borcu, vergi borcu vs. olduğunda bu borçların) hakkediş tutarından kesilerek kalan tutarın ödeneceği, hakkediş bedelinin yetmemesi halinde ise idarenin hiçbir mesuliyet kabul etmeyeceği, mesuliyetin tek taraflı kredi borçlusu temlik veren firmada olduğunun belirtilerek ödeneceği bildirilmektedir. Milli Eğitim Bakanlığının imzasına yer verilmeyen sözleşmenin “Ek Hükümler” bölümü, kredinin teminatı dışında başka bir borç teminatı mahiyetinde olmadığından, bu bölümün olması sözkonusu işleme damga vergisi ve harç istisnası uygulanmasına engel teşkil etmemektedir. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim. Dursun CİN Başkan Güncelleme: 16.10.2023 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "KREDİ BORCUNUN TEMİNATI NİTELİĞİNDEKİ TEMLİK SÖZLEŞMESİ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fkredi-borcunun-teminati-nitelindeki-temlik-sozlesmesi.html",
        "title": "",
        "target": "",
        "type": "internal"
      },
      {
        "text": "KREDİ BORCUNUN TEMİNATI NİTELİĞİNDEKİ TEMLİK SÖZLEŞMESİ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?kredi-borcunun-teminati-nitelindeki-temlik-sozlesmesi.html",
        "title": "",
        "target": "_top",
        "type": "internal"
      },
      {
        "text": "TEMLİKNAME",
        "href": "temlikname-alacagin-devri-islemleri.html",
        "title": "TEMLIKNAME-ALACAGIN-DEVRI",
        "target": "",
        "type": "internal"
      },
      {
        "text": "MEVZUAT",
        "href": "mevzuat-alacagin-devri-temlikname.html",
        "title": "MEVZUAT-ALACAGIN-DEVRI-TEMLIKNAME",
        "target": "",
        "type": "internal"
      },
      {
        "text": "MAHKEME KARARLARI",
        "href": "alacagin-devri-temlikname-mahkeme-kar.html",
        "title": "ALACAGIN-DEVRI-TEMLIKNAME-MAHKEME-KARARLARI",
        "target": "",
        "type": "internal"
      },
      {
        "text": "36 SAYILI GENELGE",
        "href": "temlikname-alacagin-devri-hak-birlestirilmis-36-sayili-genelge.html",
        "title": "TEMLIKNAME-(ALACAGIN-DEVRI)-HAK-BIRLESTIRILMIS-36-SAYILI-GENELGE",
        "target": "",
        "type": "internal"
      },
      {
        "text": "AÇIKLAMALAR",
        "href": "temlikname-alacagin-devri-aciklamalar.html",
        "title": "AÇIKLAMALAR - TEMLİKNAME - ALACAĞIN DEVRİ İŞLEMLERİ",
        "target": "",
        "type": "internal"
      },
      {
        "text": "TEBLİGAT",
        "href": "temlik-isleminin-tebligi.html",
        "title": "TEMLİK İŞLEMİNİN TEBLİĞİ",
        "target": "",
        "type": "internal"
      },
      {
        "text": "Güncelleme: 16.10.2023",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "KREDİ BORCUNUN TEMİNATI NİTELİĞİNDEKİ TEMLİK SÖZLEŞMESİ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>KREDİ BORCUNUN TEMİNATI NİTELİĞİNDEKİ TEMLİK SÖZLEŞMESİ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:13.10.2023 Yayınlayan:MEHMET MERT ÖKDEM Konu: Kredi borcunun teminatı niteliğindeki temlik sözleşmesi 22.12.2021 &nbsp; &nbsp;Sayın ...... Noteri &nbsp;&nbsp; &nbsp; İlgi: 13.12.202\" />\n\n   <link rel=\"canonical\" content=\"noterlikrehberi.net/rehber/index.html?kredi-borcunun-teminati-nitelindeki-temlik-sozlesmesi.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"kredi-borcunun-teminati-nitelindeki-temlik-sozlesmesi.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"KREDİ BORCUNUN TEMİNATI NİTELİĞİNDEKİ TEMLİK SÖZLEŞMESİ\",\n\n   mailsubject: \"Tavsiye: Noterlik Rehberi - KREDİ BORCUNUN TEMİNATI NİTELİĞİNDEKİ TEMLİK SÖZLEŞMESİ &nbsp; &nbsp;TEMLİKNAME&nbsp; &nbsp;MEVZUAT&nbsp; &nbsp;MAHKEME KARARLARI&nbsp; &nbsp;36 SAYILI GENELGE&nbsp; &nbsp;AÇIKLAMALAR&nbsp; &nbsp;TEBLİGAT\",\n\n   sharesubject: \"Noterlik Rehberi - KREDİ BORCUNUN TEMİNATI NİTELİĞİNDEKİ TEMLİK SÖZLEŞMESİ &nbsp; &nbsp;TEMLİKNAME&nbsp; &nbsp;MEVZUAT&nbsp; &nbsp;MAHKEME KARARLARI&nbsp; &nbsp;36 SAYILI GENELGE&nbsp; &nbsp;AÇIKLAMALAR&nbsp; &nbsp;TEBLİGAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"KREDI-BORCUNUN-TEMINATI-NITELINDEKI-TEMLIK-SOZLESMESI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"kredi-borcunun-teminati-nitelindeki-temlik-sozlesmesi.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?kredi-borcunun-teminati-nitelindeki-temlik-sozlesmesi.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?kredi-borcunun-teminati-nitelindeki-temlik-sozlesmesi.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?kredi-borcunun-teminati-nitelindeki-temlik-sozlesmesi.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?kredi-borcunun-teminati-nitelindeki-temlik-sozlesmesi.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fkredi-borcunun-teminati-nitelindeki-temlik-sozlesmesi.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>KREDİ BORCUNUN TEMİNATI NİTELİĞİNDEKİ TEMLİK SÖZLEŞMESİ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?kredi-borcunun-teminati-nitelindeki-temlik-sozlesmesi.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">KREDİ BORCUNUN TEMİNATI NİTELİĞİNDEKİ TEMLİK SÖZLEŞMESİ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"temlikname-alacagin-devri-islemleri.html\" class=\"topiclink\" title=\"TEMLIKNAME-ALACAGIN-DEVRI\">TEMLİKNAME</a>  &nbsp; <a href=\"mevzuat-alacagin-devri-temlikname.html\" class=\"topiclink\" title=\"MEVZUAT-ALACAGIN-DEVRI-TEMLIKNAME\">MEVZUAT</a>  &nbsp; <a href=\"alacagin-devri-temlikname-mahkeme-kar.html\" class=\"topiclink\" title=\"ALACAGIN-DEVRI-TEMLIKNAME-MAHKEME-KARARLARI\">MAHKEME KARARLARI</a>  &nbsp; <a href=\"temlikname-alacagin-devri-hak-birlestirilmis-36-sayili-genelge.html\" class=\"topiclink\" title=\"TEMLIKNAME-(ALACAGIN-DEVRI)-HAK-BIRLESTIRILMIS-36-SAYILI-GENELGE\">36 SAYILI GENELGE</a>  &nbsp; <a href=\"temlikname-alacagin-devri-aciklamalar.html\" class=\"topiclink\" title=\"AÇIKLAMALAR - TEMLİKNAME - ALACAĞIN DEVRİ İŞLEMLERİ\">AÇIKLAMALAR</a>  &nbsp; <a href=\"temlik-isleminin-tebligi.html\" class=\"topiclink\" title=\"TEMLİK İŞLEMİNİN TEBLİĞİ\">TEBLİGAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi:13.10.2023</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan:MEHMET MERT ÖKDEM</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu: Kredi borcunun teminatı niteliğindeki temlik sözleşmesi</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">22.12.2021</span></p>\n\n<p class=\"p_Normal\">&nbsp;</p>\n\n<p class=\"p_Normal\">&nbsp;</p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Sayın ...... Noteri</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi: 13.12.2021 tarih ve 2021/145 sayılı yazınız.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; İlgi yazınızda, yazınız ekinde bir örneği bulunan kredi borcunun teminatı niteliğindeki temlik sözleşmesinin “Ek Hükümler” başlıklı bölümünde bulunan maddelerin temlik sözleşmesinin konusu dışında ve sözleşmenin geçerliliğine halel getirecek hükümler olup olmadığı ayrıca, 2016/93 sayılı Birliğimiz Genel Yazısı ve dayanağı 488 sayılı Kanun ile getirilen muafiyetleri kaldırıp kaldırmadığı yönünde tereddüte düşüldüğünden bahisle, konuya ilişkin görüş verilmesi istenilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bilindiği üzere;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">a) 488 sayılı Damga Vergisi Kanununa ekli (2) sayılı tablonun “IV-Ticari ve medeni işlerle ilgili kağıtlar” başlıklı bölümünün 23 numaralı fıkrasında, “Bankalar, yurt dışı kredi kuruluşları ve uluslararası kurumlarca kullandırılacak kredilere, bunların teminatlarına, geri ödemelerine, devrine ve krediden doğan alacakların temlikine ilişkin kağıtlar ile bu kağıtlar üzerine konulacak şerhler (kredilerin kullanımları hariç)” denilmek suretiyle, damga vergisinden istisna edilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">b) 492 sayılı Harçlar Kanununun 123 maddesinin son fıkrasında, “Esnaf ve Sanatkarlar Kredi ve Kefalet Kooperatifleri (Bu kooperatifler tarafından bankalardan kullandırılacak krediler için verilecek kefaletler ile Kredi Garanti Fonu İşletme ve Araştırma Anonim Şirketi tarafından verilecek kefaletler dahil) bankalar, finansman şirketleri, yurt dışı kredi kuruluşları ve uluslararası kurumlarca kullandırılacak kredilere, bunların teminatlarına ve geri ödemelerine ilişkin işlemler bu kanunda yazılı harçlardan müstesnadır” denilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bahse konu hükümler çerçevesinde, kredilerin alınması ve geri ödenmesi ile ilgili işlemler ve düzenlenen kağıtlar ile bu meyanda kredilerin teminatına dair işlem ve kağıtlar da damga vergisi ve harçtan istisna edilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yine Gelir İdaresi Başkanlığınca yayımlanan 06.07.2007 günlü ve 18 sıra numaralı Damga Vergisi Sirkülerinde de kredilerle ilgili olarak verilen teminatlara ve bunların geri ödenmesine ilişkin işlemler ve düzenlenen kağıtlar bakımından harç ve damga vergisi istisnası uygulamasına dair açıklamalar yapılmıştır.  </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu husus, 2007/39 sayılı Genelgemizde,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“Damga vergisi ve harç istisnası kapsamında kullandırılan kredilerin teminatlarına ilişkin olarak düzenlenen kağıtlar ile bu amaçla yapılan işlemlere;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">- Teminatın münhasıran kullandırılan krediye ilişkin olması kaydıyla istisna uygulanacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">- Kullanılan kredi miktarı ile teminat tutarı karşılaştırılmaksızın yani, teminatın kredi miktarını aşıp aşmadığına bakılmaksızın teminat tutarının tamamı üzerinden, damga vergi ve harç istisnası uygulanacaktır.”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">denilerek, noterliklerimize duyurulmuştur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Yukarıda yer alan Kanun maddeleri ve Genelgemiz esaslarına göre incelenen Alacak Temlik Sözleşmesinin, banka ile kredi alan şirket arasında imzalanmış olduğu ve kredi borcu dışında genel mahiyetli borçları da içermemesi nedeniyle, işlemin damga vergisi ve harçtan istisna edilmesi gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Diğer taraftan sözleşmenin “Ek Hükümler” bölümünde ise temlike konu alacağın, kredi borçlusu olan şirketin Milli Eğitim Bakanlığı Bakan Yardımcılıkları Destek Hizmetleri Genel Müdürlüğüne yaptığı işten doğan istihkak alacağı olduğu, hakkediş ödemesi sırasında öncelikle kamu alacağı ve kamu kurumu niteliğindeki kurum alacaklarının (SGK, prim borcu, vergi borcu vs. olduğunda bu borçların) hakkediş tutarından kesilerek kalan tutarın ödeneceği, hakkediş bedelinin yetmemesi halinde ise idarenin hiçbir mesuliyet kabul etmeyeceği, mesuliyetin tek taraflı kredi borçlusu temlik veren firmada olduğunun belirtilerek ödeneceği bildirilmektedir. Milli Eğitim Bakanlığının imzasına yer verilmeyen sözleşmenin “Ek Hükümler” bölümü, kredinin teminatı dışında başka bir borç teminatı mahiyetinde olmadığından, bu bölümün olması sözkonusu işleme damga vergisi ve harç istisnası uygulanmasına engel teşkil etmemektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> </span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Dursun CİN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"kredi-borcunun-teminati-nitelindeki-temlik-sozlesmesi.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 16.10.2023</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:25:27.349180"
}