{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\kredi-garanti-fonu-a_s_-temlik-islemlerinde-harc.html",
    "title": "KREDİ GARANTİ FONU A.Ş. TEMLİK İŞLEMLERİNDE HARÇ",
    "description": "Yayın Tarihi:13.10.2023 Yayınlayan:MEHMET MERT ÖKDEM Konu:Kredi Garanti Fonu A.Ş. Temlik İşlemlerinde Harç İçerik:25.01.2023   KREDİ GARANTİ FONU A.Ş.  TOBB İkiz Kuleleri C",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ KREDİ GARANTİ FONU A.Ş. TEMLİK İŞLEMLERİNDE HARÇ Email Gönder KREDİ GARANTİ FONU A.Ş. TEMLİK İŞLEMLERİNDE HARÇ << Fihrist-Ana sayfa >> KREDİ GARANTİ FONU A.Ş. TEMLİK İŞLEMLERİNDE HARÇ TEMLİKNAME    MEVZUAT    MAHKEME KARARLARI    36 SAYILI GENELGE    AÇIKLAMALAR    TEBLİGAT Yayın Tarihi:13.10.2023 Yayınlayan:MEHMET MERT ÖKDEM Konu:Kredi Garanti Fonu A.Ş. Temlik İşlemlerinde Harç İçerik:25.01.2023 KREDİ GARANTİ FONU A.Ş. TOBB İkiz Kuleleri C Blok Kat 5/6/7/20 Dumlupınar Bulvarı No252 Eskişehir Yolu 9. Km. Çankaya / ANKARA İlgi: Kredi Garanti Fonu A.Ş. ‘nin 12.12.2022 tarih ve 3814 sayılı yazınız. Yönetim Kurulumuzun 16.01.2023 günlü toplantısında görüşülen ilgi yazınızda, Kurumunuz hakkında bilgi verilerek, Kurumunuzun kredi teminatına ilişkin işlemlerinde düzenlenen kağıtlara damga vergisi ve harç istisnası uygulanması gerektiği belirtilerek; “….. 3-Diyarbakır 3. Noterliği tarafından Kurumumuza gönderilen 10.01.2022 tarih ve 2022/14 sayılı “Eksik alınan harç ikmali” konulu yazıda, “Adalet Başmüfettişi tarafından yapılan denetim sonucu Diyarbakır 3. Noterliğimde yapılan ve tarafı bulunduğumuz 31/08/2020 tarih ve 23079 yevmiye numaralı Murat Dağ ile yapılan Temlik sözleşmesinde işlem ‘matrahının teminatların toplamı üzerinden alınması gerekirken temlik bedeli üzerinden alındığı böylece 2.034 TL tutarında harcın ve 8.532 TL Damga Vergisi olmak üzere toplamda 10.566 TL kamu alacağının eksik alındığının’ tespit edildiği, Harçlar Yasası gereğince işlemde imzası bulunan kişilerin müşterek sorumluluğunun bulunması nedeni ile açıklanan bedelin Noterliğe müracaat edilerek 7 gün içinde ödenmesi aksi halde Başmüfettişin konuyu vergi dairesine ihbar etmesi sonucunda söz konusu bedelin vergi ziya cezası, yasal faizi ile birlikte yaklaşık 23.000,00 TL’yi bulacağı ancak bu aşamada ödeme yapıldığı takdirde sadece 10.566,00 TL ile konunun çözüme kavuşacağı hususu bildirilmiştir. Diyarbakır 3. Noterliği’ne yukarıda 2. Maddede bahsedilen yasal düzenlemeler kapsamında temlik işleminde Kurumumuzdan damga vergisi ve noter harçlarının alınmayacağının değerlendirilmekte olduğu, görüş farklılığına istinaden Gelir İdaresinden mukteza talebinde bulunulmuş olduğu, mukteza talebimizin sonucunun beklenmesinin uygun olacağı bildirilmekle birlikte, sonuçlandığında Noterliğe bilgi verileceği bildirilmiştir. Bu defa, Diyarbakır 3. Noterliği’nin 15/11/2022 tarih ve 2022/478 sayılı \"Harç Damga İkmali” konulu yazısında (6) ay geçmesine rağmen söz konusu ödemenin yapılmamasından dolayı (7) iş günü içinde yatırılması aksi takdirde alacağın icra yolu ile tahsili yoluna gidileceğinin bildirilmesi üzerine, Kurumumuzca ihtirazi kayıtla ödeme yapılmıştır. 4-Gelinen aşamada Birliğinizden görüş alınması zorunluluğu hasıl olduğundan, -Diyarbakır 3. Noterliği’nin ödeme bildiriminin yerinde olup olmadığı, tutarın ödenmesi gerektiği görüşünde iseniz, -31/08/2020 tarih ve 23079 yevmiye numaralı temlik sözleşmesinde “ Temlik alan gerek iş bu temlik nedeniyle gerekse iş bu temlik konusu alacakla ilgili, icra ve dava dosyaları, iflas masası, tapu giderleri, noterler ve sair kurumlar nezdinde yapılması gereken bilcümle muamelelerden doğmuş ve doğacak her türlü vergi, resim, harç, masraf ve cezaların veya vergi daireleri ya da mal müdürlükleri veya diğer üçüncü kişilerin temlik edene yükletebilecekleri harç, ceza ve herhangi bir zarar, ziyan veya her ne isim altında olursa olsun doğabilecek benzeri sorumlulukların yasal yükümlüsüne bakılmaksızın tamamının kendisine ait olduğunu, bunların temlik eden tarafından ödenmesi durumunda, faiz ve ferileri ile birlikte temlik edene derhal, nakden ve defaten ödemeyi gayrikabili rücu olarak kabul ve beyan eder.” hükmü bulunmakta olup, Hem yasal yükümlülük hem de temlik sözleşmesi hükmü de dikkate alınarak Diyarbakır 3. Noterliği’nin hangi taraftan, ne miktarda bunu talep etmesi gerektiği yönünde konuyu bilgilerinize arz eder; görüşlerinizi saygılarımızla talep ederiz.”  denilmektedir. Bilindiği gibi 488 sayılı Damga Vergisi Kanununa ekli (2) sayılı tablonun IV-23 fıkrası ile 492 sayılı Harçlar Kanununun 123 üncü maddesine bankalar, yurtdışı kredi kuruluşları ve uluslararası kurumlardan kullandırılacak kredilerin temini, bunların teminatları ve geri ödenmesine dair işlem ve kağıtlara harç ve damga vergisi istisnası tanınmıştır. Bu anlamda kredi mukaveleleri, kredi teminatına dair rehin, ipotek, kefalet, temlik ve benzeri işlemlerin yanısıra kredilerin geri ödenmesinde düzenlenecek kağıt ve bu konudaki işlemler de damga vergisi ve harç istisnası kapsamında yer almaktadır. Bu uygulamada kredi kullanan tarafından münhasıran kredi borcuna dair verilen teminatların yanında kredi kullanan lehine üçüncü şahısların verdiği teminatlar da istisnadan yararlandırılmaktadır. Kredi Garanti Fonunun temel işlevi kredi kullanan gerçek ve tüzel kişiler lehine kredi kuruluşları nezdinde kredi teminatı sağlamak olduğuna göre, gerek 488 sayılı Kanuna ekli (2) sayılı tablonun V/22. fıkrası ve gerekse 492 sayılı Harçlar Kanununun 123 üncü maddesi hükümleri gereğince bu teminatlara dair işlemlere istisna uygulanması icabeder. Diğer taraftan, Kredi Garanti Fonunun alacaklı olduğu tutarları üçüncü şahsa temlikine dair işlemlere damga vergisi ve harç istisnası tanıyan bir hüküm mevcut değildir. Kredi Garanti Fonu tarafından alacaklarının temliki maksadıyla düzenlenen temlik sözleşmesinin incelenmesinde, alacakla birlikte teminatların da temlik edildiği görülmektedir. Buna göre, Kredi Garanti Fonu alacağını üçüncü bir kişiye teminatları ile birlikte temlik ediyorsa, işlemden temlik konusu alacak ile varsa teminatlarının toplamından hangisi yüksek ise yüksek olandan nispi oranda damga vergisi ve harç alınması gerekmektedir. Bu temlik işleminde temlik eden Kredi Garanti Fonu’nun, lehine temlik yaptığı, bu temlik karşılığı aldığı para tutarının bir önemi bulunmamaktadır. Zira işlemin tabi olacağı nispi harç ve damga vergisinin matrahı olarak, temlike konu teminat/teminatlar toplam tutarı ile temlik edilen asıl alacak miktarından daha yüksek olanı dikkate alınacaktır. İlgi yazınızda, Kurumunuzun bu konuda Gelir İdaresi Başkanlığından mukteza talebinde bulunduğu, henüz cevap alınmadığı da belirtilmektedir. Bu durumda konuya ilişkin nihai kararın Gelir İdaresi Başkanlığının yetkisinde olması nedeniyle, Kurumunuzca Gelir İdaresi Başkanlığından alınacak cevabın beklenilmesi, bu görüşün ilgili noterliğe verilmesi ve bu görüş doğrultusunda işlem tesis edilmesinin uygun olacağı düşünülmektedir. Bilgi edinilmesini rica ederim. Bekir EMEL Genel Sekreter V. Güncelleme: 14.10.2023 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "KREDİ GARANTİ FONU A.Ş. TEMLİK İŞLEMLERİNDE HARÇ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fkredi-garanti-fonu-a_s_-temlik-islemlerinde-harc.html",
        "title": "",
        "target": "",
        "type": "internal"
      },
      {
        "text": "KREDİ GARANTİ FONU A.Ş. TEMLİK İŞLEMLERİNDE HARÇ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?kredi-garanti-fonu-a_s_-temlik-islemlerinde-harc.html",
        "title": "",
        "target": "_top",
        "type": "internal"
      },
      {
        "text": "TEMLİKNAME",
        "href": "temlikname-alacagin-devri-islemleri.html",
        "title": "TEMLIKNAME-ALACAGIN-DEVRI",
        "target": "",
        "type": "internal"
      },
      {
        "text": "MEVZUAT",
        "href": "mevzuat-alacagin-devri-temlikname.html",
        "title": "MEVZUAT-ALACAGIN-DEVRI-TEMLIKNAME",
        "target": "",
        "type": "internal"
      },
      {
        "text": "MAHKEME KARARLARI",
        "href": "alacagin-devri-temlikname-mahkeme-kar.html",
        "title": "ALACAGIN-DEVRI-TEMLIKNAME-MAHKEME-KARARLARI",
        "target": "",
        "type": "internal"
      },
      {
        "text": "36 SAYILI GENELGE",
        "href": "temlikname-alacagin-devri-hak-birlestirilmis-36-sayili-genelge.html",
        "title": "TEMLIKNAME-(ALACAGIN-DEVRI)-HAK-BIRLESTIRILMIS-36-SAYILI-GENELGE",
        "target": "",
        "type": "internal"
      },
      {
        "text": "AÇIKLAMALAR",
        "href": "temlikname-alacagin-devri-aciklamalar.html",
        "title": "AÇIKLAMALAR - TEMLİKNAME - ALACAĞIN DEVRİ İŞLEMLERİ",
        "target": "",
        "type": "internal"
      },
      {
        "text": "TEBLİGAT",
        "href": "temlik-isleminin-tebligi.html",
        "title": "TEMLİK İŞLEMİNİN TEBLİĞİ",
        "target": "",
        "type": "internal"
      },
      {
        "text": "Güncelleme: 14.10.2023",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "KREDİ GARANTİ FONU A.Ş. TEMLİK İŞLEMLERİNDE HARÇ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>KREDİ GARANTİ FONU A.Ş. TEMLİK İŞLEMLERİNDE HARÇ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:13.10.2023 Yayınlayan:MEHMET MERT ÖKDEM Konu:Kredi Garanti Fonu A.Ş. Temlik İşlemlerinde Harç İçerik:25.01.2023 &nbsp; KREDİ GARANTİ FONU A.Ş. &nbsp;TOBB İkiz Kuleleri C\" />\n\n   <link rel=\"canonical\" content=\"noterlikrehberi.net/rehber/index.html?kredi-garanti-fonu-a_s_-temlik-islemlerinde-harc.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"kredi-garanti-fonu-a_s_-temlik-islemlerinde-harc.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"KREDİ GARANTİ FONU A.Ş. TEMLİK İŞLEMLERİNDE HARÇ\",\n\n   mailsubject: \"Tavsiye: Noterlik Rehberi - KREDİ GARANTİ FONU A.Ş. TEMLİK İŞLEMLERİNDE HARÇ &nbsp; &nbsp;TEMLİKNAME&nbsp; &nbsp;MEVZUAT&nbsp; &nbsp;MAHKEME KARARLARI&nbsp; &nbsp;36 SAYILI GENELGE&nbsp; &nbsp;AÇIKLAMALAR&nbsp; &nbsp;TEBLİGAT\",\n\n   sharesubject: \"Noterlik Rehberi - KREDİ GARANTİ FONU A.Ş. TEMLİK İŞLEMLERİNDE HARÇ &nbsp; &nbsp;TEMLİKNAME&nbsp; &nbsp;MEVZUAT&nbsp; &nbsp;MAHKEME KARARLARI&nbsp; &nbsp;36 SAYILI GENELGE&nbsp; &nbsp;AÇIKLAMALAR&nbsp; &nbsp;TEBLİGAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"KREDI-GARANTI-FONU-A_S_-TEMLIK-ISLEMLERINDE-HARC\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"kredi-garanti-fonu-a_s_-temlik-islemlerinde-harc.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?kredi-garanti-fonu-a_s_-temlik-islemlerinde-harc.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?kredi-garanti-fonu-a_s_-temlik-islemlerinde-harc.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?kredi-garanti-fonu-a_s_-temlik-islemlerinde-harc.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?kredi-garanti-fonu-a_s_-temlik-islemlerinde-harc.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fkredi-garanti-fonu-a_s_-temlik-islemlerinde-harc.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>KREDİ GARANTİ FONU A.Ş. TEMLİK İŞLEMLERİNDE HARÇ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?kredi-garanti-fonu-a_s_-temlik-islemlerinde-harc.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">KREDİ GARANTİ FONU A.Ş. TEMLİK İŞLEMLERİNDE HARÇ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"temlikname-alacagin-devri-islemleri.html\" class=\"topiclink\" title=\"TEMLIKNAME-ALACAGIN-DEVRI\">TEMLİKNAME</a>  &nbsp; <a href=\"mevzuat-alacagin-devri-temlikname.html\" class=\"topiclink\" title=\"MEVZUAT-ALACAGIN-DEVRI-TEMLIKNAME\">MEVZUAT</a>  &nbsp; <a href=\"alacagin-devri-temlikname-mahkeme-kar.html\" class=\"topiclink\" title=\"ALACAGIN-DEVRI-TEMLIKNAME-MAHKEME-KARARLARI\">MAHKEME KARARLARI</a>  &nbsp; <a href=\"temlikname-alacagin-devri-hak-birlestirilmis-36-sayili-genelge.html\" class=\"topiclink\" title=\"TEMLIKNAME-(ALACAGIN-DEVRI)-HAK-BIRLESTIRILMIS-36-SAYILI-GENELGE\">36 SAYILI GENELGE</a>  &nbsp; <a href=\"temlikname-alacagin-devri-aciklamalar.html\" class=\"topiclink\" title=\"AÇIKLAMALAR - TEMLİKNAME - ALACAĞIN DEVRİ İŞLEMLERİ\">AÇIKLAMALAR</a>  &nbsp; <a href=\"temlik-isleminin-tebligi.html\" class=\"topiclink\" title=\"TEMLİK İŞLEMİNİN TEBLİĞİ\">TEBLİGAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\">Yayın Tarihi:13.10.2023</p>\n\n<p class=\"p_Normal\">Yayınlayan:MEHMET MERT ÖKDEM</p>\n\n<p class=\"p_Normal\">Konu:Kredi Garanti Fonu A.Ş. Temlik İşlemlerinde Harç</p>\n\n<p class=\"p_Normal\">İçerik:25.01.2023</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">KREDİ GARANTİ FONU A.Ş.<br />\n\n&nbsp;</p>\n\n<p class=\"p_Normal\">TOBB İkiz Kuleleri C Blok Kat 5/6/7/20</p>\n\n<p class=\"p_Normal\">Dumlupınar Bulvarı No252 Eskişehir Yolu 9. Km.</p>\n\n<p class=\"p_Normal\">Çankaya / ANKARA</p>\n\n<p class=\"p_Normal\">&nbsp;</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">İlgi: Kredi Garanti Fonu A.Ş. ‘nin 12.12.2022 tarih ve 3814 sayılı yazınız.</p>\n\n<p class=\"p_Normal\">&nbsp;</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; Yönetim Kurulumuzun 16.01.2023 günlü toplantısında görüşülen ilgi yazınızda, Kurumunuz hakkında bilgi verilerek, Kurumunuzun kredi teminatına ilişkin işlemlerinde düzenlenen kağıtlara damga vergisi ve harç istisnası uygulanması gerektiği belirtilerek;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; “…..</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; 3-Diyarbakır 3. Noterliği tarafından Kurumumuza gönderilen 10.01.2022 tarih ve 2022/14 sayılı “Eksik alınan harç ikmali” konulu yazıda,</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; “Adalet Başmüfettişi tarafından yapılan denetim sonucu Diyarbakır 3. Noterliğimde yapılan ve tarafı bulunduğumuz 31/08/2020 tarih ve 23079 yevmiye numaralı Murat Dağ ile yapılan Temlik sözleşmesinde işlem ‘matrahının teminatların toplamı üzerinden alınması gerekirken temlik bedeli üzerinden alındığı böylece 2.034 TL tutarında harcın ve 8.532 TL Damga Vergisi olmak üzere toplamda 10.566 TL kamu alacağının eksik alındığının’ tespit edildiği, Harçlar Yasası gereğince işlemde imzası bulunan kişilerin müşterek sorumluluğunun bulunması nedeni ile açıklanan bedelin Noterliğe müracaat edilerek 7 gün içinde ödenmesi aksi halde Başmüfettişin konuyu vergi dairesine ihbar etmesi sonucunda söz konusu bedelin vergi ziya cezası, yasal faizi ile birlikte yaklaşık 23.000,00 TL’yi bulacağı ancak bu aşamada ödeme yapıldığı takdirde sadece 10.566,00 TL ile konunun çözüme kavuşacağı hususu bildirilmiştir.</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; Diyarbakır 3. Noterliği’ne yukarıda 2. Maddede bahsedilen yasal düzenlemeler kapsamında temlik işleminde Kurumumuzdan damga vergisi ve noter harçlarının alınmayacağının değerlendirilmekte olduğu, görüş farklılığına istinaden Gelir İdaresinden mukteza talebinde bulunulmuş olduğu, mukteza talebimizin sonucunun beklenmesinin uygun olacağı bildirilmekle birlikte, sonuçlandığında Noterliğe bilgi verileceği bildirilmiştir.</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; Bu defa, Diyarbakır 3. Noterliği’nin 15/11/2022 tarih ve 2022/478 sayılı &quot;Harç Damga İkmali” konulu yazısında (6) ay geçmesine rağmen söz konusu ödemenin yapılmamasından dolayı (7) iş günü içinde yatırılması aksi takdirde alacağın icra yolu ile tahsili yoluna gidileceğinin bildirilmesi üzerine, Kurumumuzca ihtirazi kayıtla ödeme yapılmıştır.</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; 4-Gelinen aşamada Birliğinizden görüş alınması zorunluluğu hasıl olduğundan,</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; -Diyarbakır 3. Noterliği’nin ödeme bildiriminin yerinde olup olmadığı, tutarın ödenmesi gerektiği görüşünde iseniz,</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; -31/08/2020 tarih ve 23079 yevmiye numaralı temlik sözleşmesinde “ Temlik alan gerek iş bu temlik nedeniyle gerekse iş bu temlik konusu alacakla ilgili, icra ve dava dosyaları, iflas masası, tapu giderleri, noterler ve sair kurumlar nezdinde yapılması gereken bilcümle muamelelerden doğmuş ve doğacak her türlü vergi, resim, harç, masraf ve cezaların veya vergi daireleri ya da mal müdürlükleri veya diğer üçüncü kişilerin temlik edene yükletebilecekleri harç, ceza ve herhangi bir zarar, ziyan veya her ne isim altında olursa olsun doğabilecek benzeri sorumlulukların yasal yükümlüsüne bakılmaksızın tamamının kendisine ait olduğunu, bunların temlik eden tarafından ödenmesi durumunda, faiz ve ferileri ile birlikte temlik edene derhal, nakden ve defaten ödemeyi gayrikabili rücu olarak kabul ve beyan eder.” hükmü bulunmakta olup,</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; Hem yasal yükümlülük hem de temlik sözleşmesi hükmü de dikkate alınarak Diyarbakır 3. Noterliği’nin hangi taraftan, ne miktarda bunu talep etmesi gerektiği yönünde konuyu bilgilerinize arz eder; görüşlerinizi saygılarımızla talep ederiz.”  denilmektedir.</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; Bilindiği gibi 488 sayılı Damga Vergisi Kanununa ekli (2) sayılı tablonun IV-23 fıkrası ile 492 sayılı Harçlar Kanununun 123 üncü maddesine bankalar, yurtdışı kredi kuruluşları ve uluslararası kurumlardan kullandırılacak kredilerin temini, bunların teminatları ve geri ödenmesine dair işlem ve kağıtlara harç ve damga vergisi istisnası tanınmıştır.</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; Bu anlamda kredi mukaveleleri, kredi teminatına dair rehin, ipotek, kefalet, temlik ve benzeri işlemlerin yanısıra kredilerin geri ödenmesinde düzenlenecek kağıt ve bu konudaki işlemler de damga vergisi ve harç istisnası kapsamında yer almaktadır.</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; Bu uygulamada kredi kullanan tarafından münhasıran kredi borcuna dair verilen teminatların yanında kredi kullanan lehine üçüncü şahısların verdiği teminatlar da istisnadan yararlandırılmaktadır.</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; Kredi Garanti Fonunun temel işlevi kredi kullanan gerçek ve tüzel kişiler lehine kredi kuruluşları nezdinde kredi teminatı sağlamak olduğuna göre, gerek 488 sayılı Kanuna ekli (2) sayılı tablonun V/22. fıkrası ve gerekse 492 sayılı Harçlar Kanununun 123 üncü maddesi hükümleri gereğince bu teminatlara dair işlemlere istisna uygulanması icabeder.</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; Diğer taraftan, Kredi Garanti Fonunun alacaklı olduğu tutarları üçüncü şahsa temlikine dair işlemlere damga vergisi ve harç istisnası tanıyan bir hüküm mevcut değildir.</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; Kredi Garanti Fonu tarafından alacaklarının temliki maksadıyla düzenlenen temlik sözleşmesinin incelenmesinde, alacakla birlikte teminatların da temlik edildiği görülmektedir.</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; Buna göre, Kredi Garanti Fonu alacağını üçüncü bir kişiye teminatları ile birlikte temlik ediyorsa, işlemden temlik konusu alacak ile varsa teminatlarının toplamından hangisi yüksek ise yüksek olandan nispi oranda damga vergisi ve harç alınması gerekmektedir.</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; Bu temlik işleminde temlik eden Kredi Garanti Fonu’nun, lehine temlik yaptığı, bu temlik karşılığı aldığı para tutarının bir önemi bulunmamaktadır. Zira işlemin tabi olacağı nispi harç ve damga vergisinin matrahı olarak, temlike konu teminat/teminatlar toplam tutarı ile temlik edilen asıl alacak miktarından daha yüksek olanı dikkate alınacaktır.</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; İlgi yazınızda, Kurumunuzun bu konuda Gelir İdaresi Başkanlığından mukteza talebinde bulunduğu, henüz cevap alınmadığı da belirtilmektedir.</p>\n\n<p class=\"p_Normal\">&nbsp;<br />\n\n&nbsp;</p>\n\n<p class=\"p_Normal\">  &nbsp; &nbsp; &nbsp; &nbsp; &nbsp; Bu durumda konuya ilişkin nihai kararın Gelir İdaresi Başkanlığının yetkisinde olması nedeniyle, Kurumunuzca Gelir İdaresi Başkanlığından alınacak cevabın beklenilmesi, bu görüşün ilgili noterliğe verilmesi ve bu görüş doğrultusunda işlem tesis edilmesinin uygun olacağı düşünülmektedir. Bilgi edinilmesini rica ederim.</p>\n\n<p class=\"p_Normal\">&nbsp;<br />\n\nBekir EMEL</p>\n\n<p class=\"p_Normal\">Genel Sekreter V.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"kredi-garanti-fonu-a_s_-temlik-islemlerinde-harc.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 14.10.2023</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:25:27.690281"
}