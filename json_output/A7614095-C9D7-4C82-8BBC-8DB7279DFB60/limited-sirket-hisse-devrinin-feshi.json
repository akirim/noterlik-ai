{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\limited-sirket-hisse-devrinin-feshi.html",
    "title": "LİMİTED ŞİRKET HİSSE DEVRİNİN FESHİ",
    "description": "Yayın Tarihi: 10.12.2021 Yayınlayan: MEHMET MERT ÖKDEM Konu: Limited Şirket Hisse Devrinin Feshi İçerik: Mali Danışmanlık-227-37186 - 06.10.2021    Sayın ...... Noteri",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ LİMİTED ŞİRKET HİSSE DEVRİNİN FESHİ Email Gönder LİMİTED ŞİRKET HİSSE DEVRİNİN FESHİ << Fihrist-Ana sayfa >> LİMİTED ŞİRKET HİSSE DEVRİNİN FESHİ SÖZLEŞMELER    DİĞER SÖZ.    MEVZUAT    GENELGE VE GENEL YAZILAR    T.N.B MEVZUATI Yayın Tarihi: 10.12.2021 Yayınlayan: MEHMET MERT ÖKDEM Konu: Limited Şirket Hisse Devrinin Feshi İçerik: Mali Danışmanlık-227-37186 - 06.10.2021 Sayın ...... Noteri İlgi: 17.08.2021 tarih ve 2021/113 sayılı yazınız. Yönetim Kurulumuzun 27.09.2021 günlü toplantısında görüşülen ilgide kayıtlı yazınızda, noterliklerde yapılan limited şirket hisse devri sözleşmelerinin ilgililer tarafından feshi talepleri ile sıkça karşılaşıldığı, Türk Ticaret Kanunu 595 inci maddesinde devre ilişkin düzenlemelerde noterliklerde onaylama aşamasında kalan şirket pay devirlerinin fesih taleplerinde şirket hisse devrinin geçerli olup olmadığının noterliklerce araştırılmadan taraf beyanına göre yapılmasının mümkün olup olmadığı, bu yükümlülük notere ait ise yapılacak işlemde ilgililerden istenecek evrakların neler olduğu ve noterin bildirim yükümlülüğü hususunda Birliğimiz görüşü talep edilmiştir. Noterlik Kanununun 82 nci maddesinde noter tarafından yapılan imza onaylamasının, onaylanan imzanın ilgiliye ait oluşunu belgelendirme niteliğinde bulunduğu ve hukuki işlemlerin içindekileri kapsamadığı, bu işlemlerde imza ve tarihin, sahteliği sabit oluncaya kadar geçerli olduğu, Noterlik Kanununun 81 inci maddesinin 2 nci fıkrasında, tamamlanmasından sonra bir noterlik işleminin değiştirilmesi veya feshi ve iptali veyahut evvelki işin nitelik ve değeri değişmemek şartıyla düzeltilmesi, evvelki işlemin yapıldığı şekilde yeni bir işlemle yapılacağı hükümleri yer almaktadır. Birliğimize ait (40) sayılı birleştirilmiş genelgede; 6102 sayılı Türk Ticaret Kanununun limited şirketlerde esas sermaye payının geçişi ile ilgili “Devir” başlıklı 595 inci maddesinin; Birinci fıkrasında esas sermaye payının devri ve devir borcunu doğuran işlemlerin yazılı şekilde yapıldığı ve tarafların imzalarının noterce onandığı, İkinci fıkrasında şirket sözleşmesinde aksi öngörülmemişse, esas sermaye payının devri için, ortaklar genel kurulunun onayının şart olduğu ve devrin bu onayla geçerli olduğu, Dördüncü fıkrasında şirket sözleşmesiyle sermaye payının devrinin yasaklanabileceği, Yedinci fıkrasında da başvurudan itibaren üç ay içinde genel kurul reddetmediği takdirde onayın verilmiş sayılacağı, Aksi sözleşmede öngörülmemişse geçişin ortaklar genel kurulunun onayı ile gerçekleşeceği, onaya kadar ise sözleşmenin askıda olduğu açıklamalarına yer verilmiştir. Aynı genelgede, limited şirketlerde hisse devir sözleşmesi yapılması sırasında, diğer ortakların muvafakatlerinin aranıp aranmayacağı hususunda yaşanan tereddütler nedeniyle Adalet Bakanlığından görüş istenmesi üzerine, Bakanlık Hukuk İşleri Genel Müdürlüğünün 1.04.1994 tarih ve 5789 sayılı cevap yazısında mülga 6762 sayılı TTK’nin 520 inci maddesi hükümlerine dayanarak görüş bildirildiği ve bu maddenin karşılığı olan 6102 sayılı TTK’nin 595 inci maddesinde değişiklik yapıldığından 6102 sayılı Kanununun 594 ve 595 nci maddeleri hükümleri dikkate alınarak gereken uyarlamanın yapıldığı, Buna göre: “Bir payın devri, şirket hakkında ancak şirkete bildirilmek ve pay defterine kaydedilmek şartıyla hüküm ifade eder. Devir hususunun pay defterine kaydedilebilmesi için, şirket sözleşmesinde aksi öngörülmemişse, ortaklar genel kurulunun onayı şarttır. Devir bu onayla geçerli olur. Diğer taraftan, noterlikte yapılan devir sözleşmesinin şirkete verilmesinden itibaren üç ay içinde genel kurul reddetmediği takdirde onayı vermiş sayılır. Madde hükmü, limited şirketlerde pay devrinin şirkete karşı hüküm ifade etmesi ile taraflar arasında hüküm ifade etmesi hususlarını birbirinden ayırmış bulunmaktadır. Devreden ve devralan tarafların önceden ortaklarından muvafakat almadan noterlikte hisse devir sözleşmesi düzenlemeleri hukukumuza göre mümkün bulunmaktadır. Akit taraflar arasında hüküm ifade edebilmesi için, 6102 sayılı TTK’nin 595 inci maddesi uyarınca sözleşmenin yazılı şekilde yapılması ve tarafların imzalarının noterce onanması gerekmektedir. Ancak, bu şekilde yapılan sözleşme sadece taraflar arasında hüküm ifade edebilmektedir. Şirkete karşı ise bir hükmü bulunmamaktadır. Madde hükmünden anlaşılacağı üzere noterlikte yapılan devir işlemi ancak genel kurulun onayı ile geçerli olacaktır. Bu muvafakatten sonra devrin pay defterine kaydedilmesi gerekli olup, ancak bu kayıttan sonra işlem şirkete karşı da hüküm ifade edebilmektedir. Bu itibarla; limited şirketlerde, hisse devri hakkında hissedarların önceden ortaklarından muvafakat almaya gerek olmadan noterlikte hisse devri sözleşmesi yapabilecekleri Bakanlığımızca düşünülmektedir.\" görüşü kapsamında işlem yapılmasının mümkün olduğu belirtilmiştir. Yargıtay 4. Hukuk Dairesinin 30/09/2020 gün 2020/365 E. 2020/3096 K. sayılı kararında limited şirketlerde pay devrine ilişkin olarak “Limited şirketlerde pay devri usulü ise 01/07/2012 tarihinde yürürlüğe giren 6102 sayılı Türk Ticaret Kanunu’nun 595. maddesinde düzenlenmiş olup anılan hüküm “(1) Esas sermaye payının devri ve devir borcunu doğuran işlemler yazılı şekilde yapılır ve tarafların imzaları noterce onanır. Ayrıca devir sözleşmesinde, ek ödeme ve yan edim yükümlülükleri; rekabet yasağı ağırlaştırılmış veya tüm ortakları kapsayacak biçimde genişletilmiş ise, bu husus, önerilmeye muhatap olma, önalım, geri alım ve alım hakları ile sözleşme cezasına ilişkin koşullara da belirtilir. (2) Şirket sözleşmesinde aksi öngörülmemişse, esas sermaye payının devri için, ortaklar genel kurulunun onayı şarttır. Devir bu onayla geçerli olur” şeklindedir. Madde metninden de anlaşılacağı üzere limited şirketlerde esas sermaye payının devri ve devir borcunu doğuran işlemlerin yazılı şekilde yapılması ve tarafların imzalarının noterce onanması ile ortaklar genel kurulunun devre onay vermesi şart olup devir bu onayla geçerli olur. Dolayısıyla şirket ortaklığının devri için tescil ve ilan zorunlu mahiyette olmayıp yalnızca açıklayıcı niteliktedir. Nitekim aynı kanunun 598. maddesinin (3) numaralı fıkrasında “Sicil kaydına güvenen iyiniyetli kişinin güveni korunur” şeklinde düzenleme yapılarak pay devrine ilişkin tescil işleminin iyiniyetli kişilerin güvenini korumaya yönelik olduğu vurgulanmış ve tescile kurucu bir nitelik yüklenmemiştir.”  gerekçesinde de limited şirketlerde ortaklık devrinin tescil ve ilanının zorunlu değil açıklayıcı nitelikte olduğu ifade edilmiştir. Türk Ticaret Kanununun 598 inci maddesinde esas sermaye paylarının geçişlerinin tescil edilmesi için, şirket müdürleri tarafından ticaret siciline başvurulacağı, başvurunun otuz gün içinde yapılmaması hâlinde, ayrılan ortağın adının bu paylarla ilgili olarak silinmesi için ticaret siciline başvurabileceği ve bunun üzerine sicil müdürünün, şirkete, iktisap edenin adının bildirilmesi için süre vereceği, sicil kaydına güvenen iyiniyetli kişinin güveni korunacağı hükme bağlanmıştır. Bu itibarla; Türk Ticaret Kanununun 595 inci maddesi gereği limited şirket pay devri işleminde taraf imzalarının noterce onanması gerektiği ve şirket sözleşmesinde aksi öngörülmedikçe esas sermaye payının devrinin ortaklar genel kurulu onayıyla geçerli hale geleceği Bu nedenle taraf imzalarının noterde onaylanması ile kurulan pay devri sözleşmesinin ortaklar kurulu onayı yapılana kadar askıda olduğu ve bu aşamada fesih işleminin yapılabileceği, Ancak ortaklar genel kurulunun pay devrini onaylaması halinde sözleşme şirket bakımından da geçerli hale geldiğinden bu durumda sözleşmenin feshi mümkün olmayıp Noterlik Kanunu 81/2 maddesi kapsamında tersine devir işlemiyle feshin sağlanabileceği, Esas sermaye paylarının tescili işlemlerinde, tescil ve ilan kurucu değil açıklayıcı mahiyette olduğundan hisse devrinin şirket tarafından kabul ve pay defterine kaydına karşın henüz tescil edilmeyebileceği göz önüne alınarak, noterin işlem güvenliğini sağlayabilmesi ve yapılacak işlemin fesih mi yoksa pay devri mi olduğunu belirleyebilmesi için şirket genel kurul ve müzakere defteri veya pay defterinden pay devrinin onaylanıp onaylanmadığını araştırmasının amaca uygun düşeceği, düşünülmektedir. Diğer taraftan, 488 sayılı Damga Vergisi Kanununun 1 inci maddesinde, “Bu Kanuna ekli (1) sayılı tabloda yazılı kağıtlar Damga vergisine tabidir. Bu kanundaki kağıtlar terimi, yazılıp imzalamak veya imza yerine geçen bir işaret konmak suretiyle düzenlenen ve herhangi bir hususu ispat veya belli etmek için ibraz edilebilecek olan belgeler ile elektronik imza kullanılmak suretiyle manyetik ortamda ve elektronik veri şeklinde oluşturulan belgeleri ifade eder.” 9 uncu maddesinde ise, “Bu Kanuna ekli (2) sayılı tabloda yazılı kağıtlar Damga Vergisinden müstesnadır.” hükümleri yer almaktadır. Kanuna ekli (1) sayılı tablonun 1-A/5 bölümünde fesihnamelerin kağıdın ihtiva ettiği değer üzerinden binde 1.89 damga vergisine tabi olacağı belirtilmiştir, Diğer taraftan, Kanuna ekli (2) sayılı tablonun IV/16 bölümünde, Anonim, eshamlı komandit ve limited şirketler ile yatırım fonlarının kuruluşlarına, pay devirlerine, sermaye artırımlarına ve süre uzatımlarına ilişkin olarak düzenlenen kağıtlar da damga vergisinden istisna edilmiştir. 492 sayılı Harçlar Kanununun 38 inci maddesinin birinci fıkrasında, “Noter işlemlerinden bu kanuna bağlı (2) sayılı tarifede yazılı olanları noter harçlarına tabidir.” 41 inci maddesinde, “Noter harcları (2) sayılı tarifede yazılı işlemlerden değer veya ağırlık ölçüsüne göre nispi, işlemin nevi ve mahiyetine göre maktu esas üzerinden alınır.” 42 nci maddesinde, “Değer veya ağırlık ölçüsüne göre harca tabi işlemlerde (2) sayılı tarifede yazılı değer veya ağırlıklar esastır. Menkul ve gayrimenkul mallar hakkında alım, satım, taahhüt ve rehinle ilgili her nevi mukavele, senet ve kâğıtlarda değer gösterilmesi mecburidir. Rehin bordroları ile kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler hakkında bu hüküm uygulanmaz.” 123 üncü maddesinin üçüncü fıkrasında, “Anonim, eshamlı komandit ve limited şirketlerin kuruluş, pay devri, sermaye artırımı, birleşme, devir, bölünme ve nev'i değişiklikleri nedeniyle yapılacak işlemler ile Esnaf ve Sanatkarlar Kredi ve Kefalet Kooperatifleri (Bu kooperatifler tarafından bankalardan kullandırılacak krediler için verilecek kefaletler ile Kredi Garanti Fonu İşletme ve Araştırma Anonim Şirketi tarafından verilecek kefaletler dâhil) bankalar, finansman şirketleri, yurt dışı kredi kuruluşları ve uluslararası kurumlarca kullandırılacak kredilere, bunların teminatlarına ve geri ödenmelerine ilişkin işlemler (yargı harçları hariç) bu Kanunda yazılı harçlardan müstesnadır.” hükümleri yer almaktadır. Yukarıda yer alan Kanun hükümleri birlikte değerlendirildiğinde, yapılmış olan pay devrinin ortaklar pay defterine işlenmesini sağlayan kararın alınmamasının yanısıra tescil ve ilan da olmadığından, işlemin yeni bir pay devri olarak damga vergisi ve harçtan istisna edilmesi mümkün olmayacaktır. Bu nedenle, işlemin, fesihname olarak değerlendirilmesi ve bu kağıdın ihtiva ettiği değer üzerinden binde 1,89 oranında damga vergisi ve imza başına binde 1.13 oranında nispi harç tahsil edilmesi, gerekmektedir. Ayrıca 27.11.2000 günlü ve (2000/58) sayılı Genelgemizde de belirtildiği üzere Limited Şirket pay devirlerinin gerçekleştirildiği ayı takip eden ayın 15 inci günü akşamına kadar şirketin bağlı bulunduğu vergi dairesine bildirim zorunluluğu bulunmaktadır. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim. Dursun CİN Başkan Güncelleme: 05.02.2025 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "LİMİTED ŞİRKET HİSSE DEVRİNİN FESHİ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Flimited-sirket-hisse-devrinin-feshi.html",
        "title": "",
        "target": "",
        "type": "internal"
      },
      {
        "text": "LİMİTED ŞİRKET HİSSE DEVRİNİN FESHİ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?limited-sirket-hisse-devrinin-feshi.html",
        "title": "",
        "target": "_top",
        "type": "internal"
      },
      {
        "text": "SÖZLEŞMELER",
        "href": "sozlesmeler.html",
        "title": "SÖZLEŞMELER DİZİNİ",
        "target": "",
        "type": "internal"
      },
      {
        "text": "DİĞER SÖZ.",
        "href": "diger-sozlesmeleri-dizini.html",
        "title": "DİĞER SÖZLEŞMELER",
        "target": "",
        "type": "internal"
      },
      {
        "text": "MEVZUAT",
        "href": "sozlesmeler-mevzuati.html",
        "title": "SÖZLEŞMELER MEVZUATI",
        "target": "",
        "type": "internal"
      },
      {
        "text": "GENELGE VE GENEL YAZILAR",
        "href": "sozlesmeler-hakkinda-genelge-genel-yazilar.html",
        "title": "SÖZLEŞMELER HAKKINDA GENELGE VE GENEL YAZILAR",
        "target": "",
        "type": "internal"
      },
      {
        "text": "T.N.B MEVZUATI",
        "href": "tnb-mevzuati.html",
        "title": "T.N.B MEVZUATI",
        "target": "",
        "type": "internal"
      },
      {
        "text": "TTK’nin 520 inci maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "TTK’nin 595 inci maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Güncelleme: 05.02.2025",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "LİMİTED ŞİRKET HİSSE DEVRİNİN FESHİ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>LİMİTED ŞİRKET HİSSE DEVRİNİN FESHİ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi: 10.12.2021 Yayınlayan: MEHMET MERT ÖKDEM Konu: Limited Şirket Hisse Devrinin Feshi İçerik: Mali Danışmanlık-227-37186 - 06.10.2021 &nbsp; &nbsp;Sayın&nbsp;...... Noteri &nbsp;\" />\n\n   <link rel=\"canonical\" content=\"noterlikrehberi.net/rehber/index.html?limited-sirket-hisse-devrinin-feshi.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"limited-sirket-hisse-devrinin-feshi.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"LİMİTED ŞİRKET HİSSE DEVRİNİN FESHİ\",\n\n   mailsubject: \"Tavsiye: Noterlik Rehberi - LİMİTED ŞİRKET HİSSE DEVRİNİN FESHİ &nbsp; &nbsp;SÖZLEŞMELER&nbsp; &nbsp;DİĞER SÖZ.&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;T.N.B MEVZUATI\",\n\n   sharesubject: \"Noterlik Rehberi - LİMİTED ŞİRKET HİSSE DEVRİNİN FESHİ &nbsp; &nbsp;SÖZLEŞMELER&nbsp; &nbsp;DİĞER SÖZ.&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;T.N.B MEVZUATI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"LIMITED-SIRKET-HISSE-DEVRININ-FESHI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"limited-sirket-hisse-devrinin-feshi.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?limited-sirket-hisse-devrinin-feshi.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?limited-sirket-hisse-devrinin-feshi.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?limited-sirket-hisse-devrinin-feshi.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?limited-sirket-hisse-devrinin-feshi.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Flimited-sirket-hisse-devrinin-feshi.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>LİMİTED ŞİRKET HİSSE DEVRİNİN FESHİ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?limited-sirket-hisse-devrinin-feshi.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">LİMİTED ŞİRKET HİSSE DEVRİNİN FESHİ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"sozlesmeler.html\" class=\"topiclink\" title=\"SÖZLEŞMELER DİZİNİ\">SÖZLEŞMELER</a>  &nbsp; <a href=\"diger-sozlesmeleri-dizini.html\" class=\"topiclink\" title=\"DİĞER SÖZLEŞMELER\">DİĞER SÖZ.</a>  &nbsp; <a href=\"sozlesmeler-mevzuati.html\" class=\"topiclink\" title=\"SÖZLEŞMELER MEVZUATI\">MEVZUAT</a>  &nbsp; <a href=\"sozlesmeler-hakkinda-genelge-genel-yazilar.html\" class=\"topiclink\" title=\"SÖZLEŞMELER HAKKINDA GENELGE VE GENEL YAZILAR\">GENELGE VE GENEL YAZILAR</a>  &nbsp; <a href=\"tnb-mevzuati.html\" class=\"topiclink\" title=\"T.N.B MEVZUATI\">T.N.B MEVZUATI</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"background: #ffffff;\"><span style=\"font-weight: bold;\">Yayın Tarihi: </span>10.12.2021</p>\n\n<p style=\"background: #ffffff;\"><span style=\"font-weight: bold;\">Yayınlayan: </span>MEHMET MERT ÖKDEM</p>\n\n<p style=\"background: #ffffff;\"><span style=\"font-weight: bold;\">Konu: </span>Limited Şirket Hisse Devrinin Feshi</p>\n\n<p style=\"background: #ffffff;\"><span style=\"font-weight: bold;\">İçerik: </span>Mali Danışmanlık-<span style=\"font-weight: bold;\">227-37186 - </span>06.10.2021</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Sayın ...... Noteri</span></p>\n\n<p style=\"background: #ffffff; margin: 0 0 7px 0;\"> <br />\n\n&nbsp;</p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">İlgi: </span>17.08.2021 tarih ve 2021/113 sayılı yazınız.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; margin: 0 0 7px 0;\">  &nbsp;Yönetim Kurulumuzun 27.09.2021 günlü toplantısında görüşülen ilgide kayıtlı yazınızda, noterliklerde yapılan limited şirket hisse devri sözleşmelerinin ilgililer tarafından feshi talepleri ile sıkça karşılaşıldığı, Türk Ticaret Kanunu 595 inci maddesinde devre ilişkin düzenlemelerde noterliklerde onaylama aşamasında kalan şirket pay devirlerinin fesih taleplerinde şirket hisse devrinin geçerli olup olmadığının noterliklerce araştırılmadan taraf beyanına göre yapılmasının mümkün olup olmadığı, bu yükümlülük notere ait ise yapılacak işlemde ilgililerden istenecek evrakların neler olduğu ve noterin bildirim yükümlülüğü hususunda Birliğimiz görüşü talep edilmiştir.</p>\n\n<p style=\"text-indent: 47px; background: #ffffff; margin: 0 0 7px 0;\">Noterlik Kanununun 82 nci maddesinde noter tarafından yapılan imza onaylamasının, onaylanan imzanın ilgiliye ait oluşunu belgelendirme niteliğinde bulunduğu ve hukuki işlemlerin içindekileri kapsamadığı, bu işlemlerde imza ve tarihin, sahteliği sabit oluncaya kadar geçerli olduğu,</p>\n\n<p style=\"text-indent: 47px; background: #ffffff; margin: 0 0 7px 0;\">Noterlik Kanununun 81 inci maddesinin 2 nci fıkrasında, tamamlanmasından sonra bir noterlik işleminin değiştirilmesi veya feshi ve iptali veyahut evvelki işin nitelik ve değeri değişmemek şartıyla düzeltilmesi, evvelki işlemin yapıldığı şekilde yeni bir işlemle yapılacağı hükümleri yer almaktadır.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Birliğimize ait (40) sayılı birleştirilmiş genelgede;</p>\n\n<p style=\"text-indent: 47px; background: #ffffff; margin: 0 0 7px 0;\">6102 sayılı Türk Ticaret Kanununun limited şirketlerde esas sermaye payının geçişi ile ilgili “Devir” başlıklı 595 inci maddesinin;</p>\n\n<p style=\"text-indent: 47px; background: #ffffff; margin: 0 0 7px 0;\">Birinci fıkrasında esas sermaye payının devri ve devir borcunu doğuran işlemlerin yazılı şekilde yapıldığı ve tarafların imzalarının noterce onandığı,</p>\n\n<p style=\"text-indent: 47px; background: #ffffff; margin: 0 0 7px 0;\">İkinci fıkrasında şirket sözleşmesinde aksi öngörülmemişse, esas sermaye payının devri için, ortaklar genel kurulunun onayının şart olduğu ve devrin bu onayla geçerli olduğu,</p>\n\n<p style=\"text-indent: 47px; background: #ffffff; margin: 0 0 7px 0;\">Dördüncü fıkrasında şirket sözleşmesiyle sermaye payının devrinin yasaklanabileceği,</p>\n\n<p style=\"text-indent: 47px; background: #ffffff; margin: 0 0 7px 0;\">Yedinci fıkrasında da başvurudan itibaren üç ay içinde genel kurul reddetmediği takdirde onayın verilmiş sayılacağı,</p>\n\n<p style=\"text-indent: 47px; background: #ffffff; margin: 0 0 7px 0;\">Aksi sözleşmede öngörülmemişse geçişin ortaklar genel kurulunun onayı ile gerçekleşeceği, onaya kadar ise sözleşmenin askıda olduğu açıklamalarına yer verilmiştir.</p>\n\n<p style=\"text-indent: 47px; background: #ffffff; margin: 0 0 7px 0;\">Aynı genelgede, limited şirketlerde hisse devir sözleşmesi yapılması sırasında, diğer ortakların muvafakatlerinin aranıp aranmayacağı hususunda yaşanan tereddütler nedeniyle Adalet Bakanlığından görüş istenmesi üzerine, Bakanlık Hukuk İşleri Genel Müdürlüğünün 1.04.1994 tarih ve 5789 sayılı cevap yazısında mülga 6762 sayılı <a href=\"javascript:void(0);\" onclick=\"return hmshowPopup(event, popid_1275026363, this);\" class=\"popuplink\">TTK’nin 520 inci maddesi</a> hükümlerine dayanarak görüş bildirildiği ve bu maddenin karşılığı olan 6102 sayılı <a href=\"javascript:void(0);\" onclick=\"return hmshowPopup(event, popid_1275026659, this);\" class=\"popuplink\">TTK’nin 595 inci maddesi</a>nde değişiklik yapıldığından 6102 sayılı Kanununun 594 ve 595 nci maddeleri hükümleri dikkate alınarak gereken uyarlamanın yapıldığı,</p>\n\n<p style=\"text-indent: 47px; background: #ffffff; margin: 0 0 7px 0;\">Buna göre: “Bir payın devri, şirket hakkında ancak şirkete bildirilmek ve pay defterine kaydedilmek şartıyla hüküm ifade eder. Devir hususunun pay defterine kaydedilebilmesi için, şirket sözleşmesinde aksi öngörülmemişse, ortaklar genel kurulunun onayı şarttır. Devir bu onayla geçerli olur. Diğer taraftan, noterlikte yapılan devir sözleşmesinin şirkete verilmesinden itibaren üç ay içinde genel kurul reddetmediği takdirde onayı vermiş sayılır.</p>\n\n<p style=\"text-indent: 47px; background: #ffffff; margin: 0 0 7px 0;\">Madde hükmü, limited şirketlerde pay devrinin şirkete karşı hüküm ifade etmesi ile taraflar arasında hüküm ifade etmesi hususlarını birbirinden ayırmış bulunmaktadır. Devreden ve devralan tarafların önceden ortaklarından muvafakat almadan noterlikte hisse devir sözleşmesi düzenlemeleri hukukumuza göre mümkün bulunmaktadır. Akit taraflar arasında hüküm ifade edebilmesi için, 6102 sayılı TTK’nin 595 inci maddesi uyarınca sözleşmenin yazılı şekilde yapılması ve tarafların imzalarının noterce onanması gerekmektedir. Ancak, bu şekilde yapılan sözleşme sadece taraflar arasında hüküm ifade edebilmektedir. Şirkete karşı ise bir hükmü bulunmamaktadır. Madde hükmünden anlaşılacağı üzere noterlikte yapılan devir işlemi ancak genel kurulun onayı ile geçerli olacaktır.</p>\n\n<p style=\"text-indent: 47px; background: #ffffff; margin: 0 0 7px 0;\">Bu muvafakatten sonra devrin pay defterine kaydedilmesi gerekli olup, ancak bu kayıttan sonra işlem şirkete karşı da hüküm ifade edebilmektedir.</p>\n\n<p style=\"text-indent: 47px; background: #ffffff; margin: 0 0 7px 0;\">Bu itibarla; limited şirketlerde, hisse devri hakkında hissedarların önceden ortaklarından muvafakat almaya gerek olmadan noterlikte hisse devri sözleşmesi yapabilecekleri Bakanlığımızca düşünülmektedir.&quot; görüşü kapsamında işlem yapılmasının mümkün olduğu belirtilmiştir.</p>\n\n<p style=\"text-indent: 47px; background: #ffffff; margin: 0 0 7px 0;\">Yargıtay 4. Hukuk Dairesinin 30/09/2020 gün 2020/365 E. 2020/3096 K. sayılı kararında limited şirketlerde pay devrine ilişkin olarak “Limited şirketlerde pay devri usulü ise 01/07/2012 tarihinde yürürlüğe giren 6102 sayılı Türk Ticaret Kanunu’nun 595. maddesinde düzenlenmiş olup anılan hüküm “(1) Esas sermaye payının devri ve devir borcunu doğuran işlemler yazılı şekilde yapılır ve tarafların imzaları noterce onanır. Ayrıca devir sözleşmesinde, ek ödeme ve yan edim yükümlülükleri; rekabet yasağı ağırlaştırılmış veya tüm ortakları kapsayacak biçimde genişletilmiş ise, bu husus, önerilmeye muhatap olma, önalım, geri alım ve alım hakları ile sözleşme cezasına ilişkin koşullara da belirtilir. (2) Şirket sözleşmesinde aksi öngörülmemişse, esas sermaye payının devri için, ortaklar genel kurulunun onayı şarttır. Devir bu onayla geçerli olur” şeklindedir. Madde metninden de anlaşılacağı üzere limited şirketlerde esas sermaye payının devri ve devir borcunu doğuran işlemlerin yazılı şekilde yapılması ve tarafların imzalarının noterce onanması ile ortaklar genel kurulunun devre onay vermesi şart olup devir bu onayla geçerli olur. <span style=\"text-decoration: underline;\">Dolayısıyla şirket ortaklığının devri için tescil ve ilan zorunlu mahiyette olmayıp yalnızca açıklayıcı niteliktedir. Nitekim aynı kanunun 598. maddesinin (3) numaralı fıkrasında “Sicil kaydına güvenen iyiniyetli kişinin güveni korunur” şeklinde düzenleme yapılarak pay devrine ilişkin tescil işleminin iyiniyetli kişilerin güvenini korumaya yönelik olduğu vurgulanmış ve tescile kurucu bir nitelik yüklenmemiştir.” </span> gerekçesinde de limited şirketlerde ortaklık devrinin tescil ve ilanının zorunlu değil açıklayıcı nitelikte olduğu ifade edilmiştir.</p>\n\n<p style=\"text-indent: 47px; background: #ffffff; margin: 0 0 7px 0;\">Türk Ticaret Kanununun 598 inci maddesinde esas sermaye paylarının geçişlerinin tescil edilmesi için, şirket müdürleri tarafından ticaret siciline başvurulacağı, başvurunun otuz gün içinde yapılmaması hâlinde, ayrılan ortağın adının bu paylarla ilgili olarak silinmesi için ticaret siciline başvurabileceği ve bunun üzerine sicil müdürünün, şirkete, iktisap edenin adının bildirilmesi için süre vereceği, sicil kaydına güvenen iyiniyetli kişinin güveni korunacağı hükme bağlanmıştır.</p>\n\n<p style=\"text-indent: 47px; background: #ffffff; margin: 0 0 7px 0;\">Bu itibarla; Türk Ticaret Kanununun 595 inci maddesi gereği limited şirket pay devri işleminde taraf imzalarının noterce onanması gerektiği ve şirket sözleşmesinde aksi öngörülmedikçe esas sermaye payının devrinin ortaklar genel kurulu onayıyla geçerli hale geleceği </p>\n\n<p style=\"text-indent: 47px; background: #ffffff; margin: 0 0 7px 0;\">Bu nedenle taraf imzalarının noterde onaylanması ile kurulan pay devri sözleşmesinin ortaklar kurulu onayı yapılana kadar askıda olduğu ve bu aşamada fesih işleminin yapılabileceği,</p>\n\n<p style=\"text-indent: 47px; background: #ffffff; margin: 0 0 7px 0;\">Ancak ortaklar genel kurulunun pay devrini onaylaması halinde sözleşme şirket bakımından da geçerli hale geldiğinden bu durumda sözleşmenin feshi mümkün olmayıp Noterlik Kanunu 81/2 maddesi kapsamında tersine devir işlemiyle feshin sağlanabileceği,</p>\n\n<p style=\"text-indent: 47px; background: #ffffff; margin: 0 0 7px 0;\">Esas sermaye paylarının tescili işlemlerinde, tescil ve ilan kurucu değil açıklayıcı mahiyette olduğundan hisse devrinin şirket tarafından kabul ve pay defterine kaydına karşın henüz tescil edilmeyebileceği göz önüne alınarak, noterin işlem güvenliğini sağlayabilmesi ve yapılacak işlemin fesih mi yoksa pay devri mi olduğunu belirleyebilmesi için şirket genel kurul ve müzakere defteri veya pay defterinden pay devrinin onaylanıp onaylanmadığını araştırmasının amaca uygun düşeceği, düşünülmektedir.</p>\n\n<p style=\"background: #ffffff; margin: 0 9px 7px 0;\">  &nbsp; &nbsp; &nbsp; &nbsp; &nbsp; Diğer taraftan, 488 sayılı Damga Vergisi Kanununun 1 inci maddesinde,<br />\n\n&nbsp;</p>\n\n<p style=\"background: #ffffff; margin: 0 9px 7px 0;\">  &nbsp; &nbsp; &nbsp; &nbsp; &nbsp; <span style=\"font-weight: bold;\">“Bu Kanuna ekli (1) sayılı tabloda yazılı kağıtlar Damga vergisine tabidir.</span></p>\n\n<p style=\"background: #ffffff; margin: 0 9px 7px 0;\"><span style=\"font-weight: bold;\">Bu kanundaki kağıtlar terimi, yazılıp imzalamak veya imza yerine geçen bir işaret konmak suretiyle düzenlenen ve herhangi bir hususu ispat veya belli etmek için ibraz edilebilecek olan belgeler ile elektronik imza kullanılmak suretiyle manyetik ortamda ve elektronik veri şeklinde oluşturulan belgeleri ifade eder.”</span></p>\n\n<p style=\"background: #ffffff; margin: 0 9px 7px 0;\"><span style=\"font-weight: bold;\">  &nbsp; &nbsp; &nbsp; &nbsp; &nbsp; </span>9 uncu maddesinde ise,</p>\n\n<p style=\"background: #ffffff; margin: 0 9px 7px 0;\"><span style=\"font-weight: bold;\">  &nbsp; &nbsp; &nbsp; &nbsp; &nbsp; “Bu Kanuna ekli (2) sayılı tabloda yazılı kağıtlar Damga Vergisinden müstesnadır.” </span>hükümleri yer almaktadır.</p>\n\n<p style=\"background: #ffffff; margin: 0 9px 7px 0;\">  &nbsp; &nbsp; &nbsp; &nbsp; &nbsp; Kanuna ekli (1) sayılı tablonun 1-A/5 bölümünde fesihnamelerin kağıdın ihtiva ettiği değer üzerinden binde 1.89 damga vergisine tabi olacağı belirtilmiştir,</p>\n\n<p style=\"background: #ffffff; margin: 0 9px 7px 0;\"><span style=\"font-weight: bold;\">  &nbsp; &nbsp; &nbsp; &nbsp; &nbsp; </span>Diğer taraftan, Kanuna ekli (2) sayılı tablonun IV/16 bölümünde, Anonim, eshamlı komandit ve limited şirketler ile yatırım fonlarının kuruluşlarına, pay devirlerine, sermaye artırımlarına ve süre uzatımlarına ilişkin olarak düzenlenen kağıtlar da damga vergisinden istisna edilmiştir.</p>\n\n<p style=\"background: #ffffff; margin: 0 9px 7px 0;\">  &nbsp; &nbsp; &nbsp; &nbsp; &nbsp; 492 sayılı Harçlar Kanununun 38 inci maddesinin birinci fıkrasında,</p>\n\n<p style=\"background: #ffffff; margin: 0 9px 7px 0;\">  &nbsp; &nbsp; &nbsp; &nbsp; &nbsp; <span style=\"font-weight: bold;\">“Noter işlemlerinden bu kanuna bağlı (2) sayılı tarifede yazılı olanları noter harçlarına tabidir.”</span></p>\n\n<p style=\"background: #ffffff; margin: 0 9px 7px 0;\"><span style=\"font-weight: bold;\">  &nbsp; &nbsp; &nbsp; &nbsp; &nbsp; </span>41 inci maddesinde,</p>\n\n<p style=\"background: #ffffff; margin: 0 9px 7px 0;\"><span style=\"font-weight: bold;\">  &nbsp; &nbsp; &nbsp; &nbsp; &nbsp; “Noter harcları (2) sayılı tarifede yazılı işlemlerden değer veya ağırlık ölçüsüne göre nispi, işlemin nevi ve mahiyetine göre maktu esas üzerinden alınır.”</span></p>\n\n<p style=\"background: #ffffff; margin: 0 9px 7px 0;\"><span style=\"font-weight: bold;\">  &nbsp; &nbsp; &nbsp; &nbsp; &nbsp; 42 nci maddesinde,</span></p>\n\n<p style=\"background: #ffffff; margin: 0 9px 7px 0;\"><span style=\"font-weight: bold;\">  &nbsp; &nbsp; &nbsp; &nbsp; &nbsp; “Değer veya ağırlık ölçüsüne göre harca tabi işlemlerde (2) sayılı tarifede yazılı değer veya ağırlıklar esastır.</span></p>\n\n<p style=\"background: #ffffff; margin: 0 9px 7px 0;\"><span style=\"font-weight: bold;\">  &nbsp; &nbsp; &nbsp; &nbsp; &nbsp; Menkul ve gayrimenkul mallar hakkında alım, satım, taahhüt ve rehinle ilgili her nevi mukavele, senet ve kâğıtlarda değer gösterilmesi mecburidir. Rehin bordroları ile kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler hakkında bu hüküm uygulanmaz.”</span></p>\n\n<p style=\"background: #ffffff; margin: 0 9px 7px 0;\">  &nbsp; &nbsp; &nbsp; &nbsp; &nbsp; 123 üncü maddesinin üçüncü fıkrasında,</p>\n\n<p style=\"text-indent: 47px; background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; <span style=\"font-weight: bold;\">“Anonim, eshamlı komandit ve limited şirketlerin kuruluş, pay devri, sermaye artırımı, birleşme, devir, bölünme ve nev'i değişiklikleri nedeniyle yapılacak işlemler ile Esnaf ve Sanatkarlar Kredi ve Kefalet Kooperatifleri (Bu kooperatifler tarafından bankalardan kullandırılacak krediler için verilecek kefaletler ile Kredi Garanti Fonu İşletme ve Araştırma Anonim Şirketi tarafından verilecek kefaletler dâhil) bankalar,</span></p>\n\n<p style=\"background: #ffffff; margin: 0 9px 7px 0;\"><span style=\"font-weight: bold;\">finansman şirketleri, yurt dışı kredi kuruluşları ve uluslararası kurumlarca kullandırılacak kredilere, bunların teminatlarına ve geri ödenmelerine ilişkin işlemler (yargı harçları hariç) bu Kanunda yazılı harçlardan müstesnadır.” </span>hükümleri yer almaktadır.</p>\n\n<p style=\"background: #ffffff; margin: 0 9px 7px 0;\">  &nbsp; &nbsp; &nbsp; &nbsp; &nbsp; Yukarıda yer alan Kanun hükümleri birlikte değerlendirildiğinde, yapılmış olan pay devrinin ortaklar pay defterine işlenmesini sağlayan kararın alınmamasının yanısıra tescil ve ilan da olmadığından, işlemin yeni bir pay devri olarak damga vergisi ve harçtan istisna edilmesi mümkün olmayacaktır.</p>\n\n<p style=\"background: #ffffff; margin: 0 9px 7px 0;\">  &nbsp; &nbsp; &nbsp; &nbsp; &nbsp; Bu nedenle, işlemin, fesihname olarak değerlendirilmesi ve bu kağıdın ihtiva ettiği değer üzerinden binde 1,89 oranında damga vergisi ve imza başına binde 1.13 oranında nispi harç tahsil edilmesi, gerekmektedir.</p>\n\n<p style=\"background: #ffffff; margin: 0 9px 7px 0;\">  &nbsp; &nbsp; &nbsp; &nbsp; &nbsp; Ayrıca 27.11.2000 günlü ve (2000/58) sayılı Genelgemizde de belirtildiği üzere Limited Şirket pay devirlerinin gerçekleştirildiği ayı takip eden ayın 15 inci günü akşamına kadar şirketin bağlı bulunduğu vergi dairesine bildirim zorunluluğu bulunmaktadır.</p>\n\n<p style=\"text-indent: 45px; background: #ffffff; margin: 0 0 7px 0;\">Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim.  &nbsp; &nbsp; &nbsp; &nbsp;</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Dursun CİN</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"limited-sirket-hisse-devrinin-feshi.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 05.02.2025</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:25:34.091783"
}