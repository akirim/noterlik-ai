{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\mahkemelerce-evrak-aslinin-istenmesine-iliskin-gorus-kararlar.html",
    "title": "MAHKEMELERCE EVRAK ASLININ İSTENMESİNE İLİŞKİN GÖRÜŞ VE KARAR",
    "description": "T.C. YARGITAY 4. Hukuk Dairesi ESAS NO:2013/1997 KARAR NO :2013/18987   YARGITAY İLAMI  MAHKEMESİ : Ankara 1. Asliye Hukuk Mahkemesi  TARİH : 03/10/2012  NUMARASI: 20",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ MAHKEMELERCE EVRAK ASLININ İSTENMESİNE İLİŞKİN GÖRÜŞ VE KARAR Email Gönder MAHKEMELERCE EVRAK ASLININ İSTENMESİNE İLİŞKİN GÖRÜŞ VE KARAR << Fihrist-Ana sayfa >> MAHKEMELERCE EVRAK ASLININ İSTENMESİNE İLİŞKİN GÖRÜŞ VE KARAR ADALET BAK     SAVCILIK    GENEL YAZIŞMA    MAHKEME    NOTER ODASI    TNB    VERGİ DAİRESİ T.C. YARGITAY 4. Hukuk Dairesi ESAS NO:2013/1997 KARAR NO :2013/18987 YARGITAY İLAMI MAHKEMESİ : Ankara 1. Asliye Hukuk Mahkemesi TARİH : 03/10/2012 NUMARASI: 2012/42-2012/43 TASDİK İSTEYEN :Altındağ 3. Noterliği Asiye Şahiner KARŞI TARAF : Hasımsız Tasdik isteyen Altındağ 3. Noterliği Asiye Şahiner tarafından, 02/10/2012 gününde verilen dilekçe ile noter evrakının tasdiki istenmesi üzerine mahkemece yapılan yargılama sonunda; mahkemenin görevsizliğine dair verilen 03/10/2012 günlü kararın Yargıtay’ca incelenmesi tasdik isteyen tarafından süresi içinde istenilmekle temyiz dilekçesinin kabulüne karar verildikten sonra tetkik hakimi tarafından hazırlanan rapor ile dosya içerisindeki kağıtlar incelenerek gereği görüşüldü. Dava, davacı noterliğe ait belge aslının fotokopisinin onaylanması istemine ilişkindir. Mahkemece; mahkemenin görevsizliğine karar verilmiş; karar, davacı tarafından temyiz edilmiştir. Davacı, Altındağ 3. Noterliğine ait belge aslının Ankara 13. İcra Hukuk Mahkemesi tarafından istenilmesi nedeniyle fotokopisinin onaylanmasını istemiştir. Yerel mahkemece, dava konusu talebin 6100 sayılı HMK’nın 382/1.maddesine göre çekişmesiz yargı işi niteliğinde olduğu ve HMK’nun 383.maddesine göre bu tür işlerde görevsizliğine ve dava dosyasının Sulh Hukuk Mahkemesine gönderilmesine karar verilmiştir. 01/10/2011 tarihinde yürürlüğe giren 6100 sayılı Hukuk Muhakemeleri Kanunu’nun 217.maddesinde “Bir kişi veya kurumun elinde bulunup mahkemeye teslim edilmesi gereken belgenin aslı istendiğinde, kişi veya kurumun bulunduğu ya da belgenin teslim edileceği yerdeki asliye mahkemesi tarafından örneği onaylanarak aslı mahkemeye gönderilir yahut teslim edilir” hükmüne yer verilmiştir. Eldeki davanın noterliğe ait belge aslının yerine konulmak üzere tasdikli suretinin talebine yönelik olduğuna göre mahkemece yukarıda anılan gerekçe ile görevsizlik kararı verilmesi doğru değildir. Anılan yön gözetilmeden görev yönünden dava dilekçesinin reddi usul ve yasaya aykırı görüldüğünden kararın bu nedenle bozulması gerekmiştir. SONUÇ: Temyiz olunan kararın yukarıda gösterilen nedenlerle davacı yararına BOZULMASINA ve peşin alman harcın istek halinde geri verilmesine 03/12/2013 gününde oybirliğiyle karar verildi. Başkan        Üye        Üye        Üye        Üye Şerife Öztürk Sadık Demircioğlu Selma Bellek Bilal Köseoğlu Hüseyin Kulaç MAHKEMELERCE EVRAK ASLININ İSTENMESİNE İLİŞKİN GÖRÜŞ Adalet Bakanlığı Hukuk İşleri Genel Müdürlüğü Cumhuriyet başsavcılıklarına gönderdiği 07.02.2019 gün ve 1934/5611 sayılı yazıyla Noterlik Kanunu 55 nci maddesinin uygulamasına ilişkin açıklamaları duyurmuştur. Bu yazı da: “6100 sayılı Hukuk Muhakemeleri Kanununun çekişmesiz yargı işlerini düzenleyen 382 nci maddesinin ikinci fıkrasının (g) bendinin 3 üncü alt bendinde; noter evrak ve defterlerinden alınarak başka yere gönderilecek örneklerin mahkeme tarafından tasdiki, çekişmesiz yargı işlerinden sayıldığından ve aynı Kanunun 383 üncü maddesinde, aksine bir düzenleme bulunmadığı sürece çekişmesiz yargı işlerinde görevli mahkemenin sulh hukuk mahkemesi olduğu düzenlendiğinden, 1512 sayılı Noterlik Kanununun 55 inci maddesinin dördüncü fıkrasında geçen \"hukuk hakimliği\" ibaresinden, sulh hukuk mahkemesinin anlaşılması gerektiği, Noterlik Kanununun 55 inci maddesinde noterlik evrak ve defterlerinin ne şekilde incelenebileceği, daire dışına çıkarılabileceği ve örnek istenmesi halinde alınabilecek ücret hususu düzenlenmiş olup bu hüküm, Hukuk Muhakemeleri Kanununun 217 nci maddesine göre özel hüküm niteliğinde olduğundan, aslı istenen belge, noterlik evrak ve defterleri ise Noterlik Kanununun 55 inci maddesinin uygulanması gerektiği” açıklamasına yer verilmiştir. Noterlik Kanununda yer alan hükümlerden hangilerinin çekişmesiz yargı işlerine girdiği HMK’ nin 382 nci maddesinin ikinci fıkrasının (g) bendinin (2) ve (3) numaralı alt bentlerinde; “2) Noterlerin göreve başlarken mahkemede yemin ettirilmeleri. 3) Noter evrak ve defterlerinden alınarak başka yere gönderilecek örneklerin mahkeme tarafından tasdiki”, şeklinde gösterilmiş ise de, bu düzenlemede aşağıda belirtildiği üzere noksanlık ve (3) üncü bentte de yanlışlık bulunmaktadır. Noterlik Kanunu ve Noterlik Kanunu Yönetmeliğinde çekişmesiz yargı işleri kapsamına girebilecek başka işler de bulunmasına karşılık HMK’nin 382 nci maddesinde, Noterlik Kanunun 37 nci maddesinde sözü edilen yemin işi dışında bunlara yer verilmemiştir. Noterlik Kanununun 77 nci maddesinde, “yasaklılık nedeniyle noterin yapamadığı noterlik işleminin o yerde başka bir noter yoksa bu kanun hükümlerine göre asliye hukuk hakimi tarafından yapılacağı”, Noterlik Kanunu Yönetmeliğinin 46. maddesinde “Noterliklerde tutulacak defterlerin kullanılmadan önce bağlı bulundukları hakimliğe tasdik ettirileceği”, (Bağlı bulunulan hakimlik NK’nin 2 nci maddesi gereğince asliye hukuk hakimliğidir.) Aynı Yönetmeliğin 74 üncü maddesi gereğince “imza yetkisi verilen Başkatip ve katiplerin asliye hukuk mahkemesinde yemin ettirileceği” Hususlarında HMK’nin 382 nci maddesinde bir açıklık bulunmadığından bunlar yönünden asliye hukuk mahkemesinin görevi devam etmektedir. HMK’nin 382 nci maddesinin ikinci fıkrasının (g) bendinde, Noterlik Kanununda yer alan hükümlerden çekişmesiz yargı işlerine girdiği belirtilen iki işten birisi (3) numaralı alt bentte yer alan “Noter evrak ve defterlerinden alınarak başka yere gönderilecek örneklerin mahkeme tarafından tasdiki” olarak gösterilmiştir. Noterliklerde ve mahkemelerde bu nitelikte bir işlem yapılmamaktadır. Noterlik evrakının örneğinin çıkarılması ve istenilen yere gönderilmesi mahkemeler tarafından değil noterliklerce yapılmaktadır. Maddede, Noterlik Kanununun 55 ve HMK’nin 217 nci maddesinde olduğu gibi evrak aslının istenmesinden bahsedilmemektedir. Noterlik Kanununun 55 ve HMK’ nin 217 nci maddesinde yer alan hükümler dikkate alındığında, HMK’nin 382 nci maddesinde yer verilen düzenlemenin mahkemelerce istenilen evrak asıllarının örneklerinin tasdikini kapsamadığı anlaşılmaktadır. HMK 217 nci maddede yer alan düzenlemede kanun koyucu Noterlik Kanunun 55 nci maddesini ayrık tutmamıştır. Bu maddede, işin önemine binaen, sadece evrak asıllarının mahkemelerce istenmesi ile ilgili özel bir düzenleme yapılmıştır. Bakanlığın görüşüne göre, bir kişi veya kurumun bir belgesinin aslının istenmesi halinde bu belgenin örneğini asliye hukuk hakimi onaylayacak, resmi nitelikte olan düzenleme şeklinde bir noterlik işleminin örneğini ise onaylamayacaktır. Kanun koyucu, tüm belge asıllarının örneklerinin onaylanması işlemini çekişmesiz yargı işi olarak kabul etseydi, 217 nci madde hükmünü koymaz, bu madde hükmüne 382 nci maddede açık olarak tüm kişi ve kurumları bağlayacak şekilde yer verirdi. 217 nci maddede özel bir düzenleme yapıldıktan ve görevli mahkeme belirlendikten sonra, tekrar bir düzenleme yapıp bu işleri çekişmesiz yargı içinde kabul etmek mümkün değildir. Bunu kabul bir çelişki yaratır. Kanun koyucunun, 217 nci maddede yer alan düzenlemeyi çekişmesiz yargı içine bilinçli olarak almamıştır. Ayrıca yukarıda yer verildiği gibi 382 nci maddenin ikinci fıkrasının (g) bendinde yer alan düzenlemede evrak asıllarının örneğinin çıkarılmasıyla da ilgili değildir. Mülga 1086 sayılı HMUK’ nin 311 inci maddesinde bulunan evrak asıllarının istenmesiyle ilgili hükümler, 6100 sayılı HMK. nin 217 nci maddesiyle yeniden düzenlenmiştir. Mülga 311 inci maddede “Bir memurun hasbelmemuriye yedinde bulunup tatbika esas olmak üzere mahkeme kalemine teslim olunması iktiza eden senedin sureti evvelemirde o memur tarafından istinsah olunarak ikametgahı veya teslim edilecek mahallin mahkemesi reisine tasdik ettirildikten sonra aslı teslim olunur. İşbu suret asıl makamında olmak üzere memuru tarafından hıfzolunur ve asıl hüküm ve kuvvetindedir”, 6100 sayılı HMK’nin 217 nci maddesinin birinci fıkrasında “Bir kişi veya kurumun elinde bulunup mahkemeye teslim edilmesi gereken belgenin aslı istendiğinde, kişi veya kurumun bulunduğu ya da belgenin teslim edileceği yerdeki asliye mahkemesi tarafından örneği onaylanarak aslı mahkemeye gönderilir yahut teslim edilir.” ikinci fıkrasında ise “Mahkemece onaylanmış belge örneği, aslı gibi hüküm ifade eder.” hükümlerine yer verilmiştir. Noterlik Kanununun 55 inci maddesinin üçüncü ve dördüncü fıkraları hükümlerinin nasıl uygulanacağı hususunda yaşanan tereddütler ve bu hususta hangi mahkemenin görevli olduğunun açıklanmaması nedeniyle Adalet Bakanlığı Hukuk İşleri Genel Müdürlüğünden görüş sorulmuştur. TNB nin 1988/25 sayılı genelgesiyle duyurulan 11.4.1988 gün ve 13354 sayılı görüşte “...noterlik evrakının dava sonuna kadar dosyada kalmasına karar verilmesi halinde noterlikte saklanmak üzere çıkartılacak örneğinin karar veren hakim tarafından onaylanması gerekeceği” bildirilmiş ve noterliklerde de buna göre uygulama yapılmıştır. Bu uygulama ve görüş, mülga 1086 sayılı HMUK’ nin 311 inci maddesinde yer alan hükümle aynıdır. Ancak, 6100 sayılı HMK’ nin yürürlüğe girmesiyle birlikte bu Kanunun 217 nci maddesinde konuya açıklık getirmiş ve aslı mahkemece istenilen evrakın örneğinin asliye mahkemesince onaylanacağı hükmü getirilmiştir. Bu düzenlemede yeni olan husus, aslı istenilen belgenin örneğini tasdik edecek mahkemenin asliye mahkemesi olarak belirlenmesidir. Bu maddede yer alan en önemli husus ise, mahkemece onaylanmış belge örneğinin, aslı gibi hüküm ifade edeceği hükmüne yer verilmiş olmasıdır. HMK’ nin 382 nci maddesinin ikinci fıkrasının (g) bendinin (3) numaralı alt bendinde bu yönde bir hüküm bulunmamaktadır. Maddede açıklık olmaması nedeniyle sulh hakiminin onaylayacağı örnek, hiçbir zaman asıl belge gibi hüküm ifade etmeyecektir. (Noterlik Kanununun 55 inci maddesinde dahi örneğin asıl gibi hüküm ifade edeceği yönünde bir hükme yer verilmemiş, sadece örneğin aslının yerinde saklanacağı belirtilmiştir.) Noterlik evrak aslının mahkemelerce istenmesi ve bunların verilmesi Noterlik Kanununun 55 inci maddesi ve 6100 sayılı HMK’ nin 217 nci maddesinde düzenlenmiştir. HMK’nin 382 nci maddesinin ikinci fıkrasının (g) bendinin (3) numaralı alt bendinde yer verilen düzenleme noterlik evrak asıllarının mahkemelerce istenmesi ve alınmasıyla ilgili değildir. Noterlik Kanununun 55, HMK’nin 217 ve 382 nci maddelerinde açık bir düzenleme yapılmadan ve bu hususta verilmiş bir Yargıtay kararı bulunmasına karşılık, yerleşmiş bir uygulamanın yorum yoluyla ve idari bir yazı ile değiştirilmesi hukuki sorunlara yol açabilecek niteliktedir. Haluk Necdet TEKİN (Kişisel görüştür.) Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "MAHKEMELERCE EVRAK ASLININ İSTENMESİNE İLİŞKİN GÖRÜŞ VE KARAR",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fmahkemelerce-evrak-aslinin-istenmesine-iliskin-gorus-kararlar.html",
        "title": "",
        "target": "",
        "type": "internal"
      },
      {
        "text": "MAHKEMELERCE EVRAK ASLININ İSTENMESİNE İLİŞKİN GÖRÜŞ VE KARAR",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?mahkemelerce-evrak-aslinin-istenmesine-iliskin-gorus-kararlar.html",
        "title": "",
        "target": "_top",
        "type": "internal"
      },
      {
        "text": "ADALET BAK",
        "href": "adalet-bakanligi-ile-yazismalar.html",
        "title": "",
        "target": "",
        "type": "internal"
      },
      {
        "text": "SAVCILIK",
        "href": "cumhuriyet-savciligi-ile-yazismalar.html",
        "title": "",
        "target": "",
        "type": "internal"
      },
      {
        "text": "GENEL YAZIŞMA",
        "href": "genel-yazismalar.html",
        "title": "",
        "target": "",
        "type": "internal"
      },
      {
        "text": "MAHKEME",
        "href": "mahkeme-icra-mud-ile-yazismalar.html",
        "title": "",
        "target": "",
        "type": "internal"
      },
      {
        "text": "NOTER ODASI",
        "href": "noter-odasi-ile-yazismalar.html",
        "title": "",
        "target": "",
        "type": "internal"
      },
      {
        "text": "TNB",
        "href": "tnb-ile-yazismalar.html",
        "title": "",
        "target": "",
        "type": "internal"
      },
      {
        "text": "VERGİ DAİRESİ",
        "href": "vergi-dairesi-ile-yazismalar.html",
        "title": "",
        "target": "",
        "type": "internal"
      },
      {
        "text": "Noterlik Kanunu",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Noterlik Kanunu",
        "href": "noterlik-kanunu.html",
        "title": "",
        "target": "",
        "type": "internal"
      },
      {
        "text": "Noterlik Kanunu Yönetmeliği",
        "href": "noterlik-kanunu-yonetmeligi.html",
        "title": "",
        "target": "",
        "type": "internal"
      },
      {
        "text": "Noterlik Kanunu",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Noterlik Kanunu",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Noterlik Kanunu Yönetmeliğinin 46. maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "MAHKEMELERCE EVRAK ASLININ İSTENMESİNE İLİŞKİN GÖRÜŞ VE KARAR"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>MAHKEMELERCE EVRAK ASLININ İSTENMESİNE İLİŞKİN GÖRÜŞ VE KARAR</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY 4. Hukuk Dairesi ESAS NO:2013/1997 KARAR NO :2013/18987 &nbsp; YARGITAY İLAMI &nbsp;MAHKEMESİ : Ankara 1. Asliye Hukuk Mahkemesi &nbsp;TARİH : 03/10/2012 &nbsp;NUMARASI: 20\" />\n\n   <link rel=\"canonical\" content=\"noterlikrehberi.net/rehber/index.html?mahkemelerce-evrak-aslinin-istenmesine-iliskin-gorus-kararlar.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"mahkemelerce-evrak-aslinin-istenmesine-iliskin-gorus-kararlar.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"MAHKEMELERCE EVRAK ASLININ İSTENMESİNE İLİŞKİN GÖRÜŞ VE KARAR\",\n\n   mailsubject: \"Tavsiye: Noterlik Rehberi - MAHKEMELERCE EVRAK ASLININ İSTENMESİNE İLİŞKİN GÖRÜŞ VE KARAR &nbsp; &nbsp;ADALET BAK &nbsp; &nbsp;SAVCILIK&nbsp; &nbsp;GENEL YAZIŞMA&nbsp; &nbsp;MAHKEME&nbsp; &nbsp;NOTER ODASI&nbsp; &nbsp;TNB&nbsp; &nbsp;VERGİ DAİRESİ\",\n\n   sharesubject: \"Noterlik Rehberi - MAHKEMELERCE EVRAK ASLININ İSTENMESİNE İLİŞKİN GÖRÜŞ VE KARAR &nbsp; &nbsp;ADALET BAK &nbsp; &nbsp;SAVCILIK&nbsp; &nbsp;GENEL YAZIŞMA&nbsp; &nbsp;MAHKEME&nbsp; &nbsp;NOTER ODASI&nbsp; &nbsp;TNB&nbsp; &nbsp;VERGİ DAİRESİ\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"MAHKEMELERCE-EVRAK-ASLININ-ISTENMESINE-ILISKIN-GORUS-KARARLAR\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"mahkemelerce-evrak-aslinin-istenmesine-iliskin-gorus-kararlar.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?mahkemelerce-evrak-aslinin-istenmesine-iliskin-gorus-kararlar.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?mahkemelerce-evrak-aslinin-istenmesine-iliskin-gorus-kararlar.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?mahkemelerce-evrak-aslinin-istenmesine-iliskin-gorus-kararlar.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?mahkemelerce-evrak-aslinin-istenmesine-iliskin-gorus-kararlar.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fmahkemelerce-evrak-aslinin-istenmesine-iliskin-gorus-kararlar.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>MAHKEMELERCE EVRAK ASLININ İSTENMESİNE İLİŞKİN GÖRÜŞ VE KARAR</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?mahkemelerce-evrak-aslinin-istenmesine-iliskin-gorus-kararlar.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">MAHKEMELERCE EVRAK ASLININ İSTENMESİNE İLİŞKİN GÖRÜŞ VE KARAR</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"adalet-bakanligi-ile-yazismalar.html\" class=\"topiclink\">ADALET BAK </a>  &nbsp; <a href=\"cumhuriyet-savciligi-ile-yazismalar.html\" class=\"topiclink\">SAVCILIK</a>  &nbsp; <a href=\"genel-yazismalar.html\" class=\"topiclink\">GENEL YAZIŞMA</a>  &nbsp; <a href=\"mahkeme-icra-mud-ile-yazismalar.html\" class=\"topiclink\">MAHKEME</a>  &nbsp; <a href=\"noter-odasi-ile-yazismalar.html\" class=\"topiclink\">NOTER ODASI</a>  &nbsp; <a href=\"tnb-ile-yazismalar.html\" class=\"topiclink\">TNB</a>  &nbsp; <a href=\"vergi-dairesi-ile-yazismalar.html\" class=\"topiclink\">VERGİ DAİRESİ</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\">&nbsp;</p>\n\n<p> T.C.</p>\n\n<p>YARGITAY</p>\n\n<p>4. Hukuk Dairesi</p>\n\n<p>ESAS NO:2013/1997</p>\n\n<p>KARAR NO :2013/18987</p>\n\n<p><span style=\"font-size: 13px; color: #000000;\">&nbsp;</span></p>\n\n<p style=\"text-align: center;\"><span style=\"font-size: 13px; color: #000000;\">&nbsp;</span></p>\n\n<p style=\"text-align: center;\"><span style=\"font-weight: bold;\">YARGITAY İLAMI</span></p>\n\n<p><span style=\"font-size: 13px; color: #000000;\">&nbsp;</span></p>\n\n<p style=\"text-align: left;\"><span style=\"font-weight: bold;\">MAHKEMESİ</span> : Ankara 1. Asliye Hukuk Mahkemesi </p>\n\n<p style=\"text-align: left;\"><span style=\"font-weight: bold;\">TARİH</span> : 03/10/2012 </p>\n\n<p style=\"text-align: left;\"><span style=\"font-weight: bold;\">NUMARASI</span>: 2012/42-2012/43</p>\n\n<p style=\"text-align: left;\"><span style=\"font-weight: bold;\">TASDİK İSTEYEN</span> :Altındağ 3. Noterliği Asiye Şahiner </p>\n\n<p style=\"text-align: left;\"><span style=\"font-weight: bold;\">KARŞI TARAF</span> : Hasımsız</p>\n\n<p style=\"text-align: left;\"><span style=\"font-size: 13px; color: #000000;\">&nbsp;</span></p>\n\n<p>Tasdik isteyen Altındağ 3. Noterliği Asiye Şahiner tarafından, 02/10/2012 gününde verilen dilekçe ile noter evrakının tasdiki istenmesi üzerine mahkemece yapılan yargılama sonunda; mahkemenin görevsizliğine dair verilen 03/10/2012 günlü kararın Yargıtay’ca incelenmesi tasdik isteyen tarafından süresi içinde istenilmekle temyiz dilekçesinin kabulüne karar verildikten sonra tetkik hakimi tarafından hazırlanan rapor ile dosya içerisindeki kağıtlar incelenerek gereği görüşüldü.</p>\n\n<p>Dava, davacı noterliğe ait belge aslının fotokopisinin onaylanması istemine ilişkindir. Mahkemece; mahkemenin görevsizliğine karar verilmiş; karar, davacı tarafından temyiz edilmiştir.</p>\n\n<p>Davacı, Altındağ 3. Noterliğine ait belge aslının Ankara 13. İcra Hukuk Mahkemesi tarafından istenilmesi nedeniyle fotokopisinin onaylanmasını istemiştir.</p>\n\n<p>Yerel mahkemece, dava konusu talebin 6100 sayılı HMK’nın 382/1.maddesine göre çekişmesiz yargı işi niteliğinde olduğu ve HMK’nun 383.maddesine göre bu tür işlerde görevsizliğine ve dava dosyasının Sulh Hukuk Mahkemesine gönderilmesine karar verilmiştir.</p>\n\n<p>01/10/2011 tarihinde yürürlüğe giren 6100 sayılı Hukuk Muhakemeleri Kanunu’nun 217.maddesinde “Bir kişi veya kurumun elinde bulunup mahkemeye teslim edilmesi gereken belgenin aslı istendiğinde,<span style=\"font-weight: bold;\"> kişi veya kurumun bulunduğu ya da belgenin teslim edileceği yerdeki </span><span style=\"font-weight: bold; color: #ff0000;\">asliye mahkemesi</span><span style=\"font-weight: bold;\"> tarafından örneği onaylanarak aslı mahkemeye gönderilir yahut teslim edilir” hükmüne yer verilmiştir</span>. Eldeki davanın noterliğe ait belge aslının yerine konulmak üzere tasdikli suretinin talebine yönelik olduğuna göre mahkemece yukarıda anılan gerekçe ile görevsizlik kararı verilmesi doğru değildir. Anılan yön gözetilmeden görev yönünden dava dilekçesinin reddi usul ve yasaya aykırı görüldüğünden kararın bu nedenle bozulması gerekmiştir.</p>\n\n<p>SONUÇ: Temyiz olunan kararın yukarıda gösterilen nedenlerle davacı yararına BOZULMASINA ve peşin alman harcın istek halinde geri verilmesine 03/12/2013 gününde oybirliğiyle karar verildi.</p>\n\n<p>Başkan &nbsp; &nbsp; &nbsp; &nbsp;Üye &nbsp; &nbsp; &nbsp; &nbsp;Üye &nbsp; &nbsp; &nbsp; &nbsp;Üye &nbsp; &nbsp; &nbsp; &nbsp;Üye</p>\n\n<p>Şerife Öztürk Sadık Demircioğlu Selma Bellek Bilal Köseoğlu Hüseyin Kulaç</p>\n\n<hr style=\"height:1px; color:#000000; border-width:0; background-color:#000000;\" /><p style=\"text-align: center;\"><span style=\"font-size: 13px; color: #000000;\">&nbsp;</span></p>\n\n<p style=\"text-align: center;\"><span style=\"font-weight: bold; text-decoration: underline;\">MAHKEMELERCE EVRAK ASLININ İSTENMESİNE İLİŞKİN GÖRÜŞ</span></p>\n\n<p style=\"text-align: center;\"><span style=\"font-size: 13px; color: #000000;\">&nbsp;</span></p>\n\n<p><span style=\"font-size: 13px; color: #000000;\">&nbsp;</span></p>\n\n<p style=\"text-indent: 51px;\"><span style=\"font-size: 15px;\">Adalet Bakanlığı Hukuk İşleri Genel Müdürlüğü Cumhuriyet başsavcılıklarına gönderdiği 07.02.2019 gün ve 1934/5611 sayılı yazıyla </span><a href=\"javascript:void(0);\" onclick=\"return hmshowPopup(event, popid_115299540, this);\" class=\"popuplink\">Noterlik Kanunu</a><span style=\"font-size: 15px;\"> 55 nci maddesinin uygulamasına ilişkin açıklamaları duyurmuştur. Bu yazı da:</span></p>\n\n<p><span style=\"font-family: 'Arial Unicode MS';\">“6100 sayılı Hukuk Muhakemeleri Kanununun çekişmesiz yargı işlerini düzenleyen 382 nci maddesinin ikinci fıkrasının (g) bendinin 3 üncü alt bendinde; </span><span style=\"font-size: 15px; font-style: italic; font-weight: bold; text-decoration: underline;\">noter evrak ve defterlerinden alınarak başka yere gönderilecek örneklerin mahkeme tarafından tasdiki</span><span style=\"font-size: 15px; font-style: italic; text-decoration: underline;\">,</span><span style=\"font-family: 'Arial Unicode MS';\"> çekişmesiz yargı işlerinden sayıldığından ve aynı Kanunun 383 üncü maddesinde, aksine bir düzenleme bulunmadığı sürece çekişmesiz yargı işlerinde görevli mahkemenin sulh hukuk mahkemesi olduğu düzenlendiğinden, 1512 sayılı Noterlik Kanununun 55 inci maddesinin dördüncü fıkrasında geçen &quot;hukuk hakimliği&quot; ibaresinden, sulh hukuk mahkemesinin anlaşılması gerektiği,</span></p>\n\n<p style=\"text-indent: 56px; margin: 0 0 12px 0;\"><span style=\"font-family: 'Arial Unicode MS';\">Noterlik Kanununun 55 inci maddesinde noterlik evrak ve defterlerinin ne şekilde incelenebileceği, daire dışına çıkarılabileceği ve örnek istenmesi halinde alınabilecek ücret hususu düzenlenmiş olup bu hüküm, Hukuk Muhakemeleri Kanununun 217 nci maddesine göre özel hüküm niteliğinde olduğundan, aslı istenen belge, noterlik evrak ve defterleri ise Noterlik Kanununun 55 inci maddesinin uygulanması gerektiği”</span><span style=\"font-size: 15px; font-style: italic;\"> açıklamasına yer verilmiştir.</span></p>\n\n<p style=\"text-indent: 51px;\"><span style=\"font-size: 15px;\">Noterlik Kanununda yer alan hükümlerden hangilerinin çekişmesiz yargı işlerine girdiği HMK’ nin 382 nci maddesinin ikinci fıkrasının (g) bendinin (2) ve (3) numaralı alt bentlerinde;</span></p>\n\n<p><span style=\"font-family: 'Arial Unicode MS';\">“2) Noterlerin göreve başlarken mahkemede yemin ettirilmeleri.</span></p>\n\n<p><span style=\"font-family: 'Arial Unicode MS';\">3) Noter evrak ve defterlerinden alınarak başka yere gönderilecek örneklerin mahkeme tarafından tasdiki”,</span></p>\n\n<p style=\"text-indent: 51px; margin: 0 0 12px 0;\"><span style=\"font-size: 15px;\">şeklinde gösterilmiş ise de, bu düzenlemede aşağıda belirtildiği üzere noksanlık ve (3) üncü bentte de yanlışlık bulunmaktadır.</span></p>\n\n<p style=\"text-indent: 51px;\"><a href=\"noterlik-kanunu.html\" class=\"topiclink\">Noterlik Kanunu</a><span style=\"font-size: 15px;\"> ve <a href=\"noterlik-kanunu-yonetmeligi.html\" class=\"topiclink\">Noterlik Kanunu Yönetmeliği</a>nde çekişmesiz yargı işleri kapsamına girebilecek başka işler de bulunmasına karşılık HMK’nin 382 nci maddesinde, </span><a href=\"javascript:void(0);\" onclick=\"return hmshowPopup(event, popid_115299456, this);\" class=\"popuplink\">Noterlik Kanunu</a><span style=\"font-size: 15px;\">n 37 nci maddesinde sözü edilen yemin işi dışında bunlara yer verilmemiştir.</span></p>\n\n<p><a href=\"javascript:void(0);\" onclick=\"return hmshowPopup(event, popid_115299628, this);\" class=\"popuplink\">Noterlik Kanunu</a><span style=\"font-size: 15px; font-style: italic;\">nun 77 nci maddesinde, </span><span style=\"font-family: 'Arial Unicode MS';\">“yasaklılık nedeniyle noterin yapamadığı noterlik işleminin o yerde başka bir noter yoksa bu kanun hükümlerine göre asliye hukuk hakimi tarafından yapılacağı”</span><span style=\"font-size: 15px; font-style: italic;\">,</span></p>\n\n<p style=\"text-indent: 51px;\"><a href=\"javascript:void(0);\" onclick=\"return hmshowPopup(event, popid_1668834317X, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanunu Yönetmeliğinin 46. maddesi</a><span style=\"font-size: 15px;\">nde </span><span style=\"font-size: 15px; font-style: italic; background-color: #ffffff;\">“Noterliklerde tutulacak defterlerin kullanılmadan önce bağlı bulundukları hakimliğe tasdik ettirileceği”,</span><span style=\"font-size: 15px;\"> (Bağlı bulunulan hakimlik NK’nin 2 nci maddesi gereğince asliye hukuk hakimliğidir.)</span></p>\n\n<p><span style=\"font-size: 15px; font-style: italic;\">Aynı Yönetmeliğin 74 üncü maddesi gereğince </span><span style=\"font-family: 'Arial Unicode MS';\">“imza yetkisi verilen Başkatip ve katiplerin asliye hukuk mahkemesinde yemin ettirileceği”</span></p>\n\n<p style=\"text-indent: 51px; margin: 0 0 12px 0;\"><span style=\"font-size: 15px;\">Hususlarında HMK’nin 382 nci maddesinde bir açıklık bulunmadığından bunlar yönünden asliye hukuk mahkemesinin görevi devam etmektedir.</span></p>\n\n<p style=\"text-indent: 51px;\"><span style=\"font-size: 15px;\">HMK’nin 382 nci maddesinin ikinci fıkrasının (g) bendinde, Noterlik Kanununda yer alan hükümlerden çekişmesiz yargı işlerine girdiği belirtilen iki işten birisi (3) numaralı alt bentte yer alan </span><span style=\"font-size: 15px; font-style: italic; font-weight: bold; background-color: #ffffff;\">“Noter evrak ve defterlerinden alınarak başka yere gönderilecek örneklerin mahkeme tarafından tasdiki”</span><span style=\"font-size: 15px;\"> olarak gösterilmiştir.</span></p>\n\n<p style=\"text-indent: 51px; margin: 0 0 12px 0;\"><span style=\"font-size: 15px;\">Noterliklerde ve mahkemelerde bu nitelikte bir işlem yapılmamaktadır. Noterlik evrakının örneğinin çıkarılması ve istenilen yere gönderilmesi mahkemeler tarafından değil noterliklerce yapılmaktadır. Maddede, Noterlik Kanununun 55 ve HMK’nin 217 nci maddesinde olduğu gibi evrak aslının istenmesinden bahsedilmemektedir. Noterlik Kanununun 55 ve HMK’ nin 217 nci maddesinde yer alan hükümler dikkate alındığında, HMK’nin 382 nci maddesinde yer verilen düzenlemenin mahkemelerce istenilen evrak asıllarının örneklerinin tasdikini kapsamadığı anlaşılmaktadır.</span></p>\n\n<p style=\"text-indent: 51px; margin: 0 0 12px 0;\"><span style=\"font-size: 15px;\">HMK 217 nci maddede yer alan düzenlemede kanun koyucu Noterlik Kanunun 55 nci maddesini ayrık tutmamıştır. Bu maddede, işin önemine binaen, sadece evrak asıllarının mahkemelerce istenmesi ile ilgili özel bir düzenleme yapılmıştır. Bakanlığın görüşüne göre, bir kişi veya kurumun bir belgesinin aslının istenmesi halinde bu belgenin örneğini asliye hukuk hakimi onaylayacak, resmi nitelikte olan düzenleme şeklinde bir noterlik işleminin örneğini ise onaylamayacaktır. </span><span style=\"font-size: 15px; font-weight: bold; background-color: #ffffff; text-decoration: underline;\">Kanun koyucu, tüm belge asıllarının örneklerinin onaylanması işlemini çekişmesiz yargı işi olarak kabul etseydi, 217 nci madde hükmünü koymaz, bu madde hükmüne 382 nci maddede açık olarak tüm kişi ve kurumları bağlayacak şekilde yer verirdi.&nbsp;</span><span style=\"font-size: 15px;\">217 nci maddede özel bir düzenleme yapıldıktan ve görevli mahkeme belirlendikten sonra, tekrar bir düzenleme yapıp bu işleri çekişmesiz yargı içinde kabul etmek mümkün değildir. Bunu kabul bir çelişki yaratır. Kanun koyucunun, 217 nci maddede yer alan düzenlemeyi çekişmesiz yargı içine bilinçli olarak almamıştır. Ayrıca yukarıda yer verildiği gibi 382 nci maddenin ikinci fıkrasının (g) bendinde yer alan düzenlemede evrak asıllarının örneğinin çıkarılmasıyla da ilgili değildir.</span></p>\n\n<p style=\"text-indent: 51px;\"><span style=\"font-size: 15px;\">Mülga 1086 sayılı HMUK’ nin 311 inci maddesinde bulunan evrak asıllarının istenmesiyle ilgili hükümler, 6100 sayılı HMK. nin 217 nci maddesiyle yeniden düzenlenmiştir.</span></p>\n\n<p><span style=\"font-size: 15px; font-style: italic;\">Mülga 311 inci maddede </span><span style=\"font-family: 'Arial Unicode MS';\">“Bir memurun hasbelmemuriye yedinde bulunup tatbika esas olmak üzere mahkeme kalemine teslim olunması iktiza eden senedin sureti evvelemirde o memur tarafından istinsah olunarak ikametgahı veya </span><span style=\"font-size: 15px; font-style: italic; font-weight: bold; text-decoration: underline;\">teslim edilecek mahallin mahkemesi reisine tasdik ettirildikten sonra</span><span style=\"font-size: 15px; font-weight: bold; text-decoration: underline;\"> </span><span style=\"font-family: 'Arial Unicode MS';\">aslı teslim olunur. İşbu suret asıl makamında olmak üzere memuru tarafından hıfzolunur ve asıl hüküm ve kuvvetindedir”,</span></p>\n\n<p style=\"margin: 0 0 12px 0;\"><span style=\"font-size: 15px; font-style: italic;\">6100 sayılı HMK’nin 217 nci maddesinin birinci fıkrasında </span><span style=\"font-family: 'Arial Unicode MS';\">“Bir kişi veya kurumun elinde bulunup mahkemeye teslim edilmesi gereken belgenin aslı istendiğinde, kişi veya kurumun bulunduğu ya da belgenin teslim edileceği yerdeki asliye mahkemesi tarafından örneği onaylanarak aslı mahkemeye gönderilir yahut teslim edilir.”</span><span style=\"font-size: 15px; font-style: italic;\"> ikinci fıkrasında ise </span><span style=\"font-family: 'Arial Unicode MS';\">“Mahkemece onaylanmış belge örneği, aslı gibi hüküm ifade eder.”</span><span style=\"font-size: 15px; font-style: italic;\"> hükümlerine yer verilmiştir.</span></p>\n\n<p style=\"text-indent: 51px;\">Noterlik Kanunu<span style=\"font-size: 15px;\">nun 55 inci maddesinin üçüncü ve dördüncü fıkraları hükümlerinin nasıl uygulanacağı hususunda yaşanan tereddütler ve bu hususta hangi mahkemenin görevli olduğunun açıklanmaması nedeniyle Adalet Bakanlığı Hukuk İşleri Genel Müdürlüğünden görüş sorulmuştur. TNB nin 1988/25 sayılı genelgesiyle duyurulan 11.4.1988 gün ve 13354 sayılı görüşte </span><span style=\"font-size: 15px; font-style: italic; background-color: #ffffff;\">“...noterlik evrakının dava sonuna kadar dosyada kalmasına karar verilmesi halinde noterlikte saklanmak üzere çıkartılacak örneğinin&nbsp;</span><span style=\"font-size: 15px; font-style: italic; font-weight: bold; background-color: #ffffff;\">karar veren hakim tarafından onaylanması&nbsp;</span><span style=\"font-size: 15px; font-style: italic; background-color: #ffffff;\">gerekeceği”</span><span style=\"font-size: 15px;\"> bildirilmiş ve noterliklerde de buna göre uygulama yapılmıştır. </span><span style=\"font-size: 15px; font-weight: bold; background-color: #ffffff; text-decoration: underline;\">Bu uygulama ve görüş, mülga 1086 sayılı HMUK’ nin 311 inci maddesinde yer alan hükümle aynıdır.</span></p>\n\n<p style=\"text-indent: 51px; margin: 0 0 12px 0;\"><span style=\"font-size: 15px;\">Ancak, 6100 sayılı HMK’ nin yürürlüğe girmesiyle birlikte bu Kanunun 217 nci maddesinde konuya açıklık getirmiş ve aslı mahkemece istenilen evrakın örneğinin asliye mahkemesince onaylanacağı hükmü getirilmiştir. </span><span style=\"font-size: 15px; font-weight: bold; background-color: #ffffff; text-decoration: underline;\">Bu düzenlemede yeni olan husus, aslı istenilen belgenin örneğini tasdik edecek mahkemenin&nbsp;</span><span style=\"font-size: 15px; font-weight: bold; color: #ff0000; background-color: #ffffff; text-decoration: underline;\">asliye mahkemesi</span><span style=\"font-size: 15px; font-weight: bold; background-color: #ffffff; text-decoration: underline;\">&nbsp;olarak belirlenmesidir. Bu maddede yer alan en önemli husus ise, mahkemece onaylanmış belge örneğinin, aslı gibi hüküm ifade edeceği hükmüne yer verilmiş olmasıdır. HMK’ nin 382 nci maddesinin ikinci fıkrasının (g) bendinin (3) numaralı alt bendinde bu yönde bir hüküm bulunmamaktadır.&nbsp;</span><span style=\"font-size: 15px;\">Maddede açıklık olmaması nedeniyle sulh hakiminin onaylayacağı örnek, hiçbir zaman asıl belge gibi hüküm ifade etmeyecektir. (Noterlik Kanununun 55 inci maddesinde dahi örneğin asıl gibi hüküm ifade edeceği yönünde bir hükme yer verilmemiş, sadece örneğin aslının yerinde saklanacağı belirtilmiştir.)</span></p>\n\n<p style=\"text-indent: 51px; margin: 0 0 14px 0;\"><span style=\"font-size: 15px;\">Noterlik evrak aslının mahkemelerce istenmesi ve bunların verilmesi Noterlik Kanununun 55 inci maddesi ve 6100 sayılı HMK’ nin 217 nci maddesinde düzenlenmiştir. HMK’nin 382 nci maddesinin ikinci fıkrasının (g) bendinin (3) numaralı alt bendinde yer verilen düzenleme noterlik evrak asıllarının mahkemelerce istenmesi ve alınmasıyla ilgili değildir. Noterlik Kanununun 55, HMK’nin 217 ve 382 nci maddelerinde açık bir düzenleme yapılmadan ve bu hususta verilmiş bir Yargıtay kararı bulunmasına karşılık, yerleşmiş bir uygulamanın yorum yoluyla ve idari bir yazı ile değiştirilmesi hukuki sorunlara yol açabilecek niteliktedir.</span></p>\n\n<p style=\"text-indent: 51px;\"><span style=\"font-size: 15px; font-weight: bold;\">Haluk Necdet TEKİN</span></p>\n\n<p style=\"text-indent: 51px;\"><span style=\"font-size: 15px; font-weight: bold;\">(Kişisel görüştür.)</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"mahkemelerce-evrak-aslinin-istenmesine-iliskin-gorus-kararlar.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:25:37.201905"
}