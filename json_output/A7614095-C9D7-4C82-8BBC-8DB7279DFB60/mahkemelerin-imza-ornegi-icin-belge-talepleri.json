{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\mahkemelerin-imza-ornegi-icin-belge-talepleri.html",
    "title": "MAHKEMELERİN İMZA ÖRNEĞİ İÇİN BELGE TALEPLERİ",
    "description": "Yayın Tarihi:06.07.2021 Yayınlayan:HÜLYA YILMAZ Konu:Mahkemelerin İmza Örneği İçin Belge Talepleri İçerik:Hukuki Danışmanlık –30.06.2021",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ MAHKEMELERİN İMZA ÖRNEĞİ İÇİN BELGE TALEPLERİ Email Gönder MAHKEMELERİN İMZA ÖRNEĞİ İÇİN BELGE TALEPLERİ << Fihrist-Ana sayfa >> MAHKEMELERİN İMZA ÖRNEĞİ İÇİN BELGE TALEPLERİ ÖRNEK    MEVZUAT    24 SA. GENELGE    AÇIKLAMALAR    APOSTİL    VEZNE Yayın Tarihi:06.07.2021 Yayınlayan:HÜLYA YILMAZ Konu:Mahkemelerin İmza Örneği İçin Belge Talepleri İçerik:Hukuki Danışmanlık –30.06.2021 Sayın ... Noteri İlgi:    30.11.2020 tarih ve 2020/302 sayılı yazınız. İlgi yazınız Yönetim Kurulunun 15.12.2020 ve 21.06.2021 tarihli toplantılarında görüşülmüştür. Son zamanlarda birçok noterlikten Birliğimize, mahkemelerin noterliklerden, taraflara ve mahkemede görülmekte olan dava ile ilgisi bulunmayan, örneğin; eser sözleşmesinden kaynaklı itirazın iptali davası nedeni ile davalıların imza incelemesine esas olmak üzere noterlikte bulunan önceden düzenlenmiş imza asıllarının bulunduğu işlemlerden; Ya da görülmekte olan dava konusu gayrimenkulün rayiç bedelin tespiti için, taşınmazın bulunduğu cadde/bulvar/sokak üzerinde bulunan, yargılamada taraf olmayan başka kişilere ait taşınmazlar hakkında önceden düzenlenmiş arsa payı karşılığı inşaat sözleşmelerinden, Asıl veyahut örnekler istendiği bildirilerek, bunların mahkemeye gönderilmesinde herhangi bir hukuksal engel bulunup bulunmadığı hususunda görüş talepleri iletildiği belirtilip, Noterlik Kanununun 55 inci maddesinde; Noterlik evrak ve defterleri mahkeme, sorgu hâkimliği ve Cumhuriyet savcılıklarınca veya resmi daireler tarafından, konusu da belirtilmek suretiyle, noterlikte soruşturmaya yetkili kılınan kimselerce incelenebilir. Noterlik evrak ve defterlerinin daire dışına çıkarılabilmesi, mahkemenin veya sorgu hâkiminin kararıyla mümkündür. Mahkeme veya sorgu hâkimi evrakın dava sonuna kadar dosyada kalmasına karar verirse, bu takdirde evrakın bir örneği çıkartılıp aslına uygunluğu onaylanarak, aslının yerinde saklanmak üzere notere verilir. Noterin bulunduğu yerde inceleme imkanı bulunmaması sebebiyle evrakın başka bir yere gönderilmesi gerekiyorsa, noterin bulunduğu yer hukuk hâkimliğinin onaylayacağı örnek, aynı şekilde saklanır. Soruşturma yetkisi bulunan kişilerle Cumhuriyet savcılarının isteyecekleri örnekler noterlik ücretine tabi değildir. Hukuk Muhakemeleri Kanununun 195 inci maddesinde; Tarafların ellerinde bulunmayan ve incelenmesine karar verilen delillerin getirtilmesi için, mahkemece ilgili resmî makam ve mercilerle üçüncü kişilere bu husus bildirilir. Mahkemeye getirtilmesi mümkün olmayan deliller, bulunduğu yerde incelenebilir veya dinlenebilir. Kişisel Verileri Koruma Kanununun 5 inci maddesinde; Kişisel veriler ilgili kişinin açık rızası olmaksızın işlenemez. Aşağıdaki şartlardan birinin varlığı hâlinde, ilgili kişinin açık rızası aranmaksızın kişisel verilerinin işlenmesi mümkündür: a) Kanunlarda açıkça öngörülmesi. b) Fiili imkânsızlık nedeniyle rızasını açıklayamayacak durumda bulunan veya rızasına hukuki geçerlilik tanınmayan kişinin kendisinin ya da bir başkasının hayatı veya beden bütünlüğünün korunması için zorunlu olması. c) Bir sözleşmenin kurulması veya ifasıyla doğrudan doğruya ilgili olması kaydıyla, sözleşmenin taraflarına ait kişisel verilerin işlenmesinin gerekli olması. ç) Veri sorumlusunun hukuki yükümlülüğünü yerine getirebilmesi için zorunlu olması. d) İlgili kişinin kendisi tarafından alenileştirilmiş olması. e) Bir hakkın tesisi, kullanılması veya korunması için veri işlemenin zorunlu olması. f) İlgili kişinin temel hak ve özgürlüklerine zarar vermemek kaydıyla, veri sorumlusunun meşru menfaatleri için veri işlenmesinin zorunlu olması. Düzenlemelerinin yer aldığı ifade edilerek, Noterin, Hukuk Muhakemeleri Kanunu ve Kişisel Verilerin Korunması Hakkında Kanun hükümleri gereğince evrak istemeye ilişkin mahkeme kararına müdahale ve itiraz etme olanağı bulunmayıp, Anayasanın 138 inci maddesi uyarınca da mahkeme kararlarına uyulması gerektiği, bu bağlamda Noterlik Kanununun 94 ve 55 inci maddeleri uyarınca açılmamış vasiyetname dışında kalan, imza örneği istenen davanın taraflarınca kendi aralarında veya tek taraflı yapılan işlem asılları ile yine sadece mahkemede dava konusu olayın taraflarını ilgilendiren ve imzalarını taşıyan evrakın mahkemeye gönderilmesinin zorunluluk arz ettiği, Ancak; Kişisel Verileri Koruma Kanunu ile düzenlenen prensipler, özellikle anılan Yasanın 5/c maddesi ile korunan hukuki yarar ve Noterlik Kanununun 55 inci maddesinde açıklanan ‘noterlik evrakının gizliliği’ nazara alınarak, Anılan bilgilerin, örneğin; imza örnekleri açısından, imza tahkiki yapılan kişiye ait il/ilçe seçim kurulları, askerlik şubeleri, belediyeler, kendileri ile sözleşme yapılabilecek GSM operatörleri, elektrik, gaz dağıtım şirketleri gibi özel kuruluşlardan, gayrimenkul rayiç bedelinin ise tapu müdürlükleri ve belediyelerden doğrudan değeri sorulmak suretiyle evrak istenmeden temini ve araştırılabilmesi mümkün iken, Davanın tarafları veya konusu ile ilgili olmayan kişilere ait kişisel verileri içeren ve bu bilgilerin işlenmesine açık ya da zımni izin verildiği de belirlenemeyen evrakın, örnek ya da asıllarının gönderilmesi şeklindeki talebin karşılanmasının ise mevzuata uygun düşmeyeceği, Değerlendirilmekle birlikte, Uygulamaya esas olacak görüşü sorulan Kişisel Verileri Koruma Kurumu Hukuk İşleri Dairesi Başkanlığının 21.05.2021 tarih ve E-67322700-045.02-0000056204 sayılı cevabi yazılarında, bahsedilen hususların Kişisel Verileri Koruma Kurulunun 05.04.2021 tarihli ve 2021/332 sayılı Kararında,               “Kanunun 28 inci maddesinde Kanunun tamamen ve kısmen kapsamı dışında tutulan faaliyetleri düzenlenmekte olup, maddenin ilk fıkrasında belirtilen faaliyetler tümüyle Kanunun kapsamı dışında kalmaktadır, bir başka ifadeyle söz konusu kişisel veri işleme faaliyetlerinde Kanun hükümleri uygulanmamaktadır. Anılan maddenin birinci fıkrasının (d) bendinde “Kişisel verilerin soruşturma, kovuşturma, yargılama veya infaz işlemlerine ilişkin olarak yargı makamları veya infaz mercileri tarafından işlenmesi.” haline yer verilmiş olup, anılan hükmün lafzından hükümde yer verilen kişisel veri işleme faaliyetinin Kanundan istisna tutulması için iki şartın arandığı görülmektedir. Bunlardan ilki kişisel verilerin soruşturma, kovuşturma, yargılama veya infaz işlemlerine ilişkin olarak işlenmesi, İkincisi ise bu kişisel veri işleme faaliyetinin bir yargı makamı veya infaz mercii tarafından yerine getiriliyor olmasıdır. Bu noktada önemle belirtmek gerekir ki, mahkemelerin yargılama faaliyetlerinin gerektirdiği ölçüde ve yargılama amacıyla sınırlı kalmak üzere noterlerden istedikleri belgelere ilişkin olarak Kanun hükümlerinin uygulama alanı bulmayacağı değerlendirilmektedir. Diğer taraftan, Birliğiniz tarafından mahkemeye yapılacak aktarım bakımından konunun, Kanunun “Kişisel verilerin aktarılması” başlıklı 8 inci maddesi kapsamında ele alınması gerekmekte olup, anılan maddede; kişisel verilerin, ilgili kişinin açık rızası olmaksızın aktarılamayacağı, kişisel verilerin, 5 inci maddenin ikinci fıkrasında, yeterli önlemler alınmak kaydıyla 6 ncı maddenin üçüncü fıkrasında belirtilen şartlardan birinin bulunması hâlinde, ilgili kişinin açık rızası aranmaksızın aktarılabileceği düzenlemesine yer verilmiştir. Ayrıca hükmün son fıkrasında, kişisel verilerin aktarılmasına ilişkin diğer kanunlarda yer alan hükümlerin saklı olduğu hükme bağlanmıştır. Bu doğrultuda, mahkemelerin görmekte oldukları davalar kapsamında Birliğinizden talep ettikleri kişisel verilerin Kanunun 8 inçi maddesi kapsamında aktarılabilmesi mümkündür. Bununla birlikte; mahkemeler tarafından bilgi ve belge talebinde bulunulduğunda, mahkemenin istediği bilgi ve belgelerden fazlasının gönderilmemesine, bir başka ifadeyle amaçla bağlantılı, sınırlı ve ölçülü veri aktarımına dikkat edilmesi önem arz etmektedir.” Şeklinde görüş bildirilmiştir. Bilgilerinize rica ederim. Dursun CİN Başkan 30.06.2021 Hukuki Danışmanlık Personeli   : F.KORKMAZ 30.06.2021 Hukuki Danışman Yardımcısı     : S.A.KARATOMAS 30.06.2021 Hukuki Danışman                     : Ş.ARTAR 30.06.2021 Genel Sekreter Yard.               : B.EMEL 30.06.2021 Genel Sekreter                         : İ.GÜL Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "MAHKEMELERİN İMZA ÖRNEĞİ İÇİN BELGE TALEPLERİ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fmahkemelerin-imza-ornegi-icin-belge-talepleri.html",
        "title": "",
        "target": "",
        "type": "internal"
      },
      {
        "text": "MAHKEMELERİN İMZA ÖRNEĞİ İÇİN BELGE TALEPLERİ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?mahkemelerin-imza-ornegi-icin-belge-talepleri.html",
        "title": "",
        "target": "_top",
        "type": "internal"
      },
      {
        "text": "ÖRNEK",
        "href": "ornek-suret-dizini.html",
        "title": "ÖRNEK-SURET-DİZİNİ",
        "target": "",
        "type": "internal"
      },
      {
        "text": "MEVZUAT",
        "href": "ornek-suret-mevzuat.html",
        "title": "ÖRNEK-SURET-MEVZUATI",
        "target": "",
        "type": "internal"
      },
      {
        "text": "24 SA. GENELGE",
        "href": "ornek-verilmesi-hak-birlestirilmis-24-sayili-genelge.html",
        "title": "ÖRNEK VERİLMESİ HAK.BİRLEŞTİRİLMİŞ 24 SAYILI GENELGE",
        "target": "",
        "type": "internal"
      },
      {
        "text": "AÇIKLAMALAR",
        "href": "ornek-aciklamalar.html",
        "title": "ÖRNEK-SURET HAK.AÇIKLAMALAR",
        "target": "",
        "type": "internal"
      },
      {
        "text": "APOSTİL",
        "href": "apostil-nedir.html",
        "title": "",
        "target": "",
        "type": "internal"
      },
      {
        "text": "VEZNE",
        "href": "javascript:void(0);",
        "title": "ÖRNEK-SURET-VEZNE",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "MAHKEMELERİN İMZA ÖRNEĞİ İÇİN BELGE TALEPLERİ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>MAHKEMELERİN İMZA ÖRNEĞİ İÇİN BELGE TALEPLERİ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:06.07.2021 Yayınlayan:HÜLYA YILMAZ Konu:Mahkemelerin İmza Örneği İçin Belge Talepleri İçerik:Hukuki Danışmanlık –30.06.2021&nbsp;\" />\n\n   <link rel=\"canonical\" content=\"noterlikrehberi.net/rehber/index.html?mahkemelerin-imza-ornegi-icin-belge-talepleri.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"mahkemelerin-imza-ornegi-icin-belge-talepleri.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"MAHKEMELERİN İMZA ÖRNEĞİ İÇİN BELGE TALEPLERİ\",\n\n   mailsubject: \"Tavsiye: Noterlik Rehberi - MAHKEMELERİN İMZA ÖRNEĞİ İÇİN BELGE TALEPLERİ &nbsp; &nbsp;ÖRNEK&nbsp; &nbsp;MEVZUAT&nbsp; &nbsp;24 SA. GENELGE&nbsp; &nbsp;AÇIKLAMALAR&nbsp; &nbsp;APOSTİL&nbsp; &nbsp;VEZNE\",\n\n   sharesubject: \"Noterlik Rehberi - MAHKEMELERİN İMZA ÖRNEĞİ İÇİN BELGE TALEPLERİ &nbsp; &nbsp;ÖRNEK&nbsp; &nbsp;MEVZUAT&nbsp; &nbsp;24 SA. GENELGE&nbsp; &nbsp;AÇIKLAMALAR&nbsp; &nbsp;APOSTİL&nbsp; &nbsp;VEZNE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"MAHKEMELERIN-IMZA-ORNEGI-ICIN-BELGE-TALEPLERI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"mahkemelerin-imza-ornegi-icin-belge-talepleri.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?mahkemelerin-imza-ornegi-icin-belge-talepleri.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?mahkemelerin-imza-ornegi-icin-belge-talepleri.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?mahkemelerin-imza-ornegi-icin-belge-talepleri.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?mahkemelerin-imza-ornegi-icin-belge-talepleri.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fmahkemelerin-imza-ornegi-icin-belge-talepleri.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>MAHKEMELERİN İMZA ÖRNEĞİ İÇİN BELGE TALEPLERİ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?mahkemelerin-imza-ornegi-icin-belge-talepleri.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">MAHKEMELERİN İMZA ÖRNEĞİ İÇİN BELGE TALEPLERİ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"ornek-suret-dizini.html\" class=\"topiclink\" title=\"ÖRNEK-SURET-DİZİNİ\">ÖRNEK</a>  &nbsp; <a href=\"ornek-suret-mevzuat.html\" class=\"topiclink\" title=\"ÖRNEK-SURET-MEVZUATI\">MEVZUAT</a>  &nbsp; <a href=\"ornek-verilmesi-hak-birlestirilmis-24-sayili-genelge.html\" class=\"topiclink\" title=\"ÖRNEK VERİLMESİ HAK.BİRLEŞTİRİLMİŞ 24 SAYILI GENELGE\">24 SA. GENELGE</a>  &nbsp; <a href=\"ornek-aciklamalar.html\" class=\"topiclink\" title=\"ÖRNEK-SURET HAK.AÇIKLAMALAR\">AÇIKLAMALAR</a>  &nbsp; <a href=\"apostil-nedir.html\" class=\"topiclink\">APOSTİL</a>  &nbsp; <a href=\"javascript:void(0);\" onclick=\"return hmshowPopup(event, popid_78016800X, this);\" class=\"popuplink\" title=\"ÖRNEK-SURET-VEZNE\">VEZNE </a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"background: #ffffff;\"><span style=\"font-weight: bold;\">Yayın Tarihi:</span>06.07.2021</p>\n\n<p style=\"background: #ffffff;\"><span style=\"font-weight: bold;\">Yayınlayan:</span>HÜLYA YILMAZ</p>\n\n<p style=\"background: #ffffff;\"><span style=\"font-weight: bold;\">Konu:</span>Mahkemelerin İmza Örneği İçin Belge Talepleri</p>\n\n<p style=\"background: #ffffff;\"><span style=\"font-weight: bold;\">İçerik:</span>Hukuki Danışmanlık –30.06.2021  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Sayın ... Noteri</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-weight: bold;\">İlgi:  &nbsp; </span>30.11.2020 tarih ve 2020/302 sayılı yazınız. </p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff; margin: 0 0 7px 0;\">İlgi yazınız Yönetim Kurulunun 15.12.2020 ve 21.06.2021 tarihli toplantılarında görüşülmüştür.</p>\n\n<p>  &nbsp; &nbsp; &nbsp; &nbsp; &nbsp;Son zamanlarda birçok noterlikten Birliğimize, mahkemelerin noterliklerden, taraflara ve mahkemede görülmekte olan dava ile ilgisi bulunmayan, örneğin; eser sözleşmesinden kaynaklı itirazın iptali davası nedeni ile davalıların imza incelemesine esas olmak üzere noterlikte bulunan önceden düzenlenmiş imza asıllarının bulunduğu işlemlerden;</p>\n\n<p>  &nbsp; &nbsp; &nbsp; &nbsp; &nbsp;Ya da görülmekte olan dava konusu gayrimenkulün rayiç bedelin tespiti için, taşınmazın bulunduğu cadde/bulvar/sokak üzerinde bulunan, yargılamada taraf olmayan başka kişilere ait taşınmazlar hakkında önceden düzenlenmiş arsa payı karşılığı inşaat sözleşmelerinden,</p>\n\n<p>  &nbsp; &nbsp; &nbsp; &nbsp; &nbsp;Asıl veyahut örnekler istendiği bildirilerek, bunların mahkemeye gönderilmesinde herhangi bir hukuksal engel bulunup bulunmadığı hususunda görüş talepleri iletildiği belirtilip,</p>\n\n<p>  &nbsp; &nbsp; &nbsp; &nbsp; &nbsp;Noterlik Kanununun 55 inci maddesinde; Noterlik evrak ve defterleri mahkeme, sorgu hâkimliği ve Cumhuriyet savcılıklarınca veya resmi daireler tarafından, konusu da belirtilmek suretiyle, noterlikte soruşturmaya yetkili kılınan kimselerce incelenebilir. Noterlik evrak ve defterlerinin daire dışına çıkarılabilmesi, mahkemenin veya sorgu hâkiminin kararıyla mümkündür. Mahkeme veya sorgu hâkimi evrakın dava sonuna kadar dosyada kalmasına karar verirse, bu takdirde evrakın bir örneği çıkartılıp aslına uygunluğu onaylanarak, aslının yerinde saklanmak üzere notere verilir. Noterin bulunduğu yerde inceleme imkanı bulunmaması sebebiyle evrakın başka bir yere gönderilmesi gerekiyorsa, noterin bulunduğu yer hukuk hâkimliğinin onaylayacağı örnek, aynı şekilde saklanır. Soruşturma yetkisi bulunan kişilerle Cumhuriyet savcılarının isteyecekleri örnekler noterlik ücretine tabi değildir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Hukuk Muhakemeleri Kanununun 195 inci maddesinde; Tarafların ellerinde bulunmayan ve incelenmesine karar verilen delillerin getirtilmesi için, mahkemece ilgili resmî makam ve mercilerle üçüncü kişilere bu husus bildirilir. Mahkemeye getirtilmesi mümkün olmayan deliller, bulunduğu yerde incelenebilir veya dinlenebilir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Kişisel Verileri Koruma Kanununun 5 inci maddesinde; Kişisel veriler ilgili kişinin açık rızası olmaksızın işlenemez.</p>\n\n<p style=\"background: #ffffff; margin: 0 0 7px 0;\">Aşağıdaki şartlardan birinin varlığı hâlinde, ilgili kişinin açık rızası aranmaksızın kişisel verilerinin işlenmesi mümkündür: a) Kanunlarda açıkça öngörülmesi. b) Fiili imkânsızlık nedeniyle rızasını açıklayamayacak durumda bulunan veya rızasına hukuki geçerlilik tanınmayan kişinin kendisinin ya da bir başkasının hayatı veya beden bütünlüğünün korunması için zorunlu olması. c) Bir sözleşmenin kurulması veya ifasıyla doğrudan doğruya ilgili olması kaydıyla, sözleşmenin taraflarına ait kişisel verilerin işlenmesinin gerekli olması. ç) Veri sorumlusunun hukuki yükümlülüğünü yerine getirebilmesi için zorunlu olması. d) İlgili kişinin kendisi tarafından alenileştirilmiş olması. e) Bir hakkın tesisi, kullanılması veya korunması için veri işlemenin zorunlu olması. f) İlgili kişinin temel hak ve özgürlüklerine zarar vermemek kaydıyla, veri sorumlusunun meşru menfaatleri için veri işlenmesinin zorunlu olması.</p>\n\n<p style=\"background: #ffffff; margin: 0 0 7px 0;\">Düzenlemelerinin yer aldığı ifade edilerek,</p>\n\n<p style=\"text-indent: 47px; background: #ffffff; margin: 0 0 7px 0;\">Noterin, Hukuk Muhakemeleri Kanunu ve Kişisel Verilerin Korunması Hakkında Kanun hükümleri gereğince evrak istemeye ilişkin mahkeme kararına müdahale ve itiraz etme olanağı bulunmayıp, Anayasanın 138 inci maddesi uyarınca da mahkeme kararlarına uyulması gerektiği, bu bağlamda Noterlik Kanununun 94 ve 55 inci maddeleri uyarınca açılmamış vasiyetname dışında kalan, <span style=\"text-decoration: underline;\">imza örneği istenen davanın taraflarınca kendi aralarında veya tek taraflı yapılan işlem asılları ile yine sadece mahkemede dava konusu olayın taraflarını ilgilendiren ve imzalarını taşıyan evrakın</span> mahkemeye gönderilmesinin zorunluluk arz ettiği,</p>\n\n<p style=\"text-indent: 47px; background: #ffffff; margin: 0 0 7px 0;\">Ancak; Kişisel Verileri Koruma Kanunu ile düzenlenen prensipler, özellikle anılan Yasanın 5/c maddesi ile korunan hukuki yarar ve Noterlik Kanununun 55 inci maddesinde açıklanan ‘noterlik evrakının gizliliği’ nazara alınarak,</p>\n\n<p style=\"text-indent: 47px; background: #ffffff; margin: 0 0 7px 0;\">Anılan bilgilerin, örneğin; imza örnekleri açısından, imza tahkiki yapılan kişiye ait il/ilçe seçim kurulları, askerlik şubeleri, belediyeler, kendileri ile sözleşme yapılabilecek GSM operatörleri, elektrik, gaz dağıtım şirketleri gibi özel kuruluşlardan, gayrimenkul rayiç bedelinin ise tapu müdürlükleri ve belediyelerden doğrudan değeri sorulmak suretiyle evrak istenmeden temini ve araştırılabilmesi mümkün iken,  </p>\n\n<p style=\"text-indent: 47px; background: #ffffff; margin: 0 0 7px 0;\">Davanın tarafları veya konusu ile ilgili olmayan kişilere ait kişisel verileri içeren ve bu bilgilerin işlenmesine açık ya da zımni izin verildiği de belirlenemeyen evrakın, örnek ya da asıllarının gönderilmesi şeklindeki talebin karşılanmasının ise mevzuata uygun düşmeyeceği,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Değerlendirilmekle birlikte,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Uygulamaya esas olacak görüşü sorulan Kişisel Verileri Koruma Kurumu Hukuk İşleri Dairesi Başkanlığının 21.05.2021 tarih ve E-67322700-045.02-0000056204 sayılı cevabi yazılarında, bahsedilen hususların Kişisel Verileri Koruma Kurulunun 05.04.2021 tarihli ve 2021/332 sayılı Kararında,  &nbsp; &nbsp; &nbsp; &nbsp; &nbsp; &nbsp; &nbsp;“Kanunun 28 inci maddesinde Kanunun tamamen ve kısmen kapsamı dışında tutulan faaliyetleri düzenlenmekte olup, maddenin ilk fıkrasında belirtilen faaliyetler tümüyle Kanunun kapsamı dışında kalmaktadır, bir başka ifadeyle söz konusu kişisel veri işleme faaliyetlerinde Kanun hükümleri uygulanmamaktadır. </p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; &nbsp;Anılan maddenin birinci fıkrasının (d) bendinde <span style=\"font-style: italic;\">“Kişisel verilerin soruşturma, kovuşturma, yargılama veya infaz işlemlerine ilişkin olarak yargı makamları veya infaz mercileri tarafından işlenmesi.”</span> haline yer verilmiş olup, anılan hükmün lafzından hükümde yer verilen kişisel veri işleme faaliyetinin Kanundan istisna tutulması için iki şartın arandığı görülmektedir. Bunlardan ilki kişisel verilerin soruşturma, kovuşturma, yargılama veya infaz işlemlerine ilişkin olarak işlenmesi, İkincisi ise bu kişisel veri işleme faaliyetinin bir yargı makamı veya infaz mercii tarafından yerine getiriliyor olmasıdır. Bu noktada önemle belirtmek gerekir ki, mahkemelerin yargılama faaliyetlerinin gerektirdiği ölçüde ve yargılama amacıyla sınırlı kalmak üzere noterlerden istedikleri belgelere ilişkin olarak Kanun hükümlerinin uygulama alanı bulmayacağı değerlendirilmektedir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Diğer taraftan, Birliğiniz tarafından mahkemeye yapılacak aktarım bakımından konunun, Kanunun “Kişisel verilerin aktarılması” başlıklı 8 inci maddesi kapsamında ele alınması gerekmekte olup, anılan maddede; kişisel verilerin, ilgili kişinin açık rızası olmaksızın aktarılamayacağı, kişisel verilerin, 5 inci maddenin ikinci fıkrasında, yeterli önlemler alınmak kaydıyla 6 ncı maddenin üçüncü fıkrasında belirtilen şartlardan birinin bulunması hâlinde, ilgili kişinin açık rızası aranmaksızın aktarılabileceği düzenlemesine yer verilmiştir. Ayrıca hükmün son fıkrasında, kişisel verilerin aktarılmasına ilişkin diğer kanunlarda yer alan hükümlerin saklı olduğu hükme bağlanmıştır. Bu doğrultuda, mahkemelerin görmekte oldukları davalar kapsamında Birliğinizden talep ettikleri kişisel verilerin Kanunun 8 inçi maddesi kapsamında aktarılabilmesi mümkündür. Bununla birlikte; mahkemeler tarafından bilgi ve belge talebinde bulunulduğunda, mahkemenin istediği bilgi ve belgelerden fazlasının gönderilmemesine, bir başka ifadeyle amaçla bağlantılı, sınırlı ve ölçülü veri aktarımına dikkat edilmesi önem arz etmektedir.” Şeklinde görüş bildirilmiştir. Bilgilerinize rica ederim.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-weight: bold;\">Dursun CİN</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Başkan</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">30.06.2021 Hukuki Danışmanlık Personeli  &nbsp;: F.KORKMAZ</p>\n\n<p style=\"background: #ffffff; margin: 0 0 7px 0;\">30.06.2021 Hukuki Danışman Yardımcısı  &nbsp; &nbsp;: S.A.KARATOMAS</p>\n\n<p style=\"background: #ffffff; margin: 0 0 7px 0;\">30.06.2021 Hukuki Danışman  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;: Ş.ARTAR</p>\n\n<p style=\"background: #ffffff; margin: 0 0 7px 0;\">30.06.2021 Genel Sekreter Yard.  &nbsp; &nbsp; &nbsp; &nbsp; &nbsp; &nbsp; &nbsp;: B.EMEL</p>\n\n<p style=\"background: #ffffff; margin: 0 0 7px 0;\">30.06.2021 Genel Sekreter  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;: İ.GÜL</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"mahkemelerin-imza-ornegi-icin-belge-talepleri.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:25:37.313485"
}