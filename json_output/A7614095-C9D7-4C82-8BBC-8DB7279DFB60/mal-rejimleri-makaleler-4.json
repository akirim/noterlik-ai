{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\mal-rejimleri-makaleler-4.html",
    "title": "MAL REJİMLERİ - İSTANBUL NOTER ODASI",
    "description": "Eşlerin evlenmeden önce sahip oldukları ve evlilik birliği süresince edindikleri malvarlıklarını yönetme, bunlardan yararlanma ve bunlar üzerinde her türlü işlem yapma...",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ MAL REJİMLERİ - İSTANBUL NOTER ODASI Email Gönder MAL REJİMLERİ - İSTANBUL NOTER ODASI << Fihrist-Ana sayfa >> MAL REJİMLERİ - İSTANBUL NOTER ODASI MAL REJİMİ SÖZ.    EDİN MAL. KATILMA     MAL ORTAK.    PAYLAŞ MAL AYR    30 SAYILI GENELGE    MEVZUAT Eşlerin evlenmeden önce sahip oldukları ve evlilik birliği süresince edindikleri malvarlıklarını yönetme, bunlardan yararlanma ve bunlar üzerinde her türlü işlem yapma usullerini belirleyen hukuk kurallarına denir. Mal rejimi sözleşmeleri, rejim sözleşmesi olup bir tahsis veya taksim sözleşmesi değildir. Türk Medeni Kanununda mal rejimleri 202-281 Md.de düzenlenmiştir. T.Medeni Kanunu’nda iki tür mal rejimi vardır. 1-Yasal mal rejimi “Edinilmiş Mallara Katılma” rejimidir. 2-Seçimlik mal rejimleri a-Mal ayrılığı b-Paylaşmalı mal ayrılığı c-Mal ortaklığı şeklinde olmak üzere üç şekli vardır. Eşler sözleşmeyle veya evlendirme memurluğuna dilekçe verme yoluyla bir mal rejimi seçmedikleri takdirde yasal mal rejimi olan EDİNİLMİŞ MALLARA KATILMA rejimini seçmiş sayılırlar. Eşlerin edinilmiş mallara katılma rejimi dışında sözleşmeyle seçtikleri mal rejimlerine SEÇİMLİK MAL REJİMLERİ denir. (Mal ayrılığı, paylaşmalı mal ayrılığı, mal ortaklığı) Eşlerin, kanunda yazılı seçimlik mal rejimlerinden birini seçmek için, ya da seçimlik bir mal rejiminden yasal rejime veya diğer seçimlik mal rejimine geçmek için yaptıkları sözleşmeye mal rejimi sözleşmesi denir. Mal rejimi sözleşmesi, ancak ayırt etme gücüne (temyiz kudretine) sahip olanlar tarafından yapılabilir. On sekiz yaşından küçükler ve kısıtlılar, yasal temsilcilerinin rızasını almak zorundadırlar.(Türk Medeni Kanunu 204.Md.) Yeni Türk Medeni Kanunu evlenme yaşını 17 yaşın doldurulması şartına bağlamıştır. Bu nedenle17 yaşında evlenecek olan henüz ergin (reşit) olmamış nişanlılar, evlenmeden önce mal rejimi sözleşmesi yapmak isterlerse velilerinin rızasını almak zorundadırlar. Mal rejimi sözleşmesi yapmak kişiye sıkı sıkıya bağlı haklardan olup, eşlerin bizzat yapmaları gerekir. Vekaleten yapılamaz ancak, nişanlı ve kısıtlı eş için yasal temsilcinin rızası gerekir. Mal rejimi sözleşmeleri ; 1-Evlenme başvurusu sırasında evlenme memurluğuna verilen dilekçe ile (evlenecek olan taraflarca) 2-Evlenmeden önce noterde sözleşme ile (evlenecek olan taraflarca) 3-Evlenmeden sonra noterde sözleşme ile (eşler tarafından) yapılabilir.(Türk Medeni Kanunu 205.Md.) MAL REJİMLERİNİN SONA ERME ŞEKİLLERİ VE SONA ERME ANLARI 1-Boşanma ile, Evlilik boşanma ile sona ermişse boşanma davasının açıldığı tarih, 2-Hakim kararı ile, Bu hususta davanın açıldığı tarih 3-Ölüm ile, Eşlerden birinin ölümünde ölüm tarihi 4-Sözleşme ile, Eşlerin başka mal rejimini kabul etmeleri halinde, noterde sözleşme yapıldığı tarih, rejimlerin sona erdiği tarihlerdir. Türk Medeni Kanunu 205.Md. göre mal rejimi sözleşmesi noterde düzenleme veya onaylama şeklinde yapılabilir. Ancak Noterlik Kanununda düzenleme şeklinde yapılması zorunlu işlemler gurubunda düzenlenmiş olması nedeniyle düzenleme şeklinde yapılmasında yarar vardır. NK.Yönetmeliği 93/g bendi gereğince fotoğraf takılması zorunludur. Türk Medeni Kanunu’nun 203. maddesine göre eşler mal rejimi sözleşmelerinde diledikleri değişiklikleri yapamayacakları gibi, diledikleri ilaveleri de yapamazlar. Taraflar ancak kanunda yazılı sınırlar içinde değişiklik yapabilirler. TMK yürürlüğü ve Uygulama Şekli Hakkında 4722 Sayılı Yasanın 10.Md. 2.fıkrasına göre eşler 01 Ocak 2002’den itibaren yasal mal rejiminin (edinilmiş mallara katılma) evlenme tarihinden geçerli olacağını kabul edebilirler. Bu süre 01 Ocak 2003 tarihinde sona ermiştir. Bu olanak diğer mal rejimlerine tanınmamıştır.  Mal rejimi sözleşmeleri yapıldığı tarihten itibaren geçerlidir, geriye yürütülemez. MAL REJİMLERİNİN SONUÇLARI İTİBARİYLE GRUPLANDIRILMASI 1-Paylaşma esasına dayanmayan mal rejimi (mal ayrılığı rejimidir) Evlilik sona erdiğinde her eş kendi üzerine kayıtlı olanı alır ve bu mal rejiminde kanunen herhangi bir paylaşma söz konusu değildir. 2-Paylaşma esasına dayanan mal rejimleri: a-Edinilmiş mallara katılma rejimi b-Paylaşmalı mal ayrılığı rejimi c-Mal ortaklığı rejimi Eşlerin evlilik süresince kazandıkları mal varlıkları hangisinin üzerine kayıtlı olursa olsun paylaşıma tabidir.Bu paylaşımın şekli ve yöntemi eşlerin bağlı oldukları mal rejimi kuralları ile belirlenir. TÜRK MEDENİ KANUNU’NDA KABUL EDİLEN MAL REJİMLERİ A-EDİNİLMİŞ MALLARA KATILMA REJİMİ  (Türk Medeni Kanunu 218-291 Md.) Edinilmiş mallara katılma rejimi EDİNİLMİŞ MALLAR ile eşlerden her birinin kişisel mallarını kapsar. (Türk Medeni Kanunu 218 Md.) EDİNİLMİŞ MALLARA KATILMA REJİMİ (Türk Medeni Kanunu 219 Md.) 1-Eşin çalışmasının karşılığı olan edinimler, 2-Sosyal Güvenlik veya sosyal yardım kurum ve kuruluşlarının veya personele yardım amacı ile kurulan sandık ve benzerlerinin yaptığı ödemeler, 3-Çalışma gücünün kaybı nedeniyle ödenen tazminatlar, 4-Kişisel mallarının gelirleri, 5-Edinilmiş malların yerine geçen değerler. KİŞİSEL MALLAR (Türk Medeni Kanunu 220 Md.) 1-Eşlerden birinin yalnız kişisel kullanımına yarayan eşya, 2-Mal rejiminin başlangıcında eşlerden birine ait bulunan veya bir eşin sonradan miras yoluyla ya da herhangi bir şekilde karşılıksız kazanma yoluyla elde ettiği malvarlığı değerleri, 3-Manevi tazminat alacakları, 4-Kişisel mallar yerine geçen değerler. EDİNİLMİŞ MALLARA KATILIM SÖZLEŞMESİNDE, SÖZLEŞMEYE EKLENEBİLECEK HÜKÜMLER 1-(Türk Medeni Kanunu 221 Md.) Eşler, mal rejimi sözleşmesiyle bir mesleğin icrası veya işletmenin faaliyeti sebebiyle doğan edinilmiş mallara dahil olması gereken malvarlığı değerlerinin  kişisel mal sayılacağını kabul edebilirler. 2-Eşler, mal rejimi sözleşmesiyle kişisel malların gelirlerinin edinilmiş mallara dahil olmayacağını da kararlaştırabilirler. (221.Md.son prg.) 3-Aksine anlaşma olmadıkça eşlerden biri diğerinin rızası olmadan paylı mülkiyet konusu maldaki payı üzerinde tasarrufta bulunamaz. 4-Artık değere katılmada mal rejimi sözleşmesiyle başka bir esas kabul edilir.(Türk Medeni Kanunu 237 Md.) 5-Aksine anlaşma yoksa,  tasfiyenin sona ermesinden başlayarak katılma alacağına ve değer artış payına faiz yürütülür. (239/3 fıkra) 6-Aile konutu ve ev eşyası konusunda da sözleşmeye hüküm konulabilir. (Türk Medeni Kanunu 240 Md.) B-MAL AYRILIĞI REJİMİ (Türk Medeni Kanunu 242-243 Md.) Mal ayrılığı rejiminde eşlerden her biri yasal sınırlar içerisinde kendi mal varlığı üzerinde yönetim, yararlanma ve tasarruf haklarını korur. (Türk Medeni Kanunu 242 Md.) Mal ayrılığı evlilik birliği sona erdiğinde herhangi bir paylaşmanın söz konusu olmayacağı rejimdir.  Eşler kendi borçlarından şahsen bütün malvarlığı ile sorumludur. C-PAYLAŞMALI MAL AYRILIĞI REJİMİ (Türk Medeni Kanunu 244-255 Md.) Eşlerden her biri, yasal sınırlar içerisinde kendi mal varlığı üzerinde yönetim, yararlanma ve tasarruf haklarını korur. (TMK.244 Md.) Eşlerden hangisine ait olduğu ispat edilemeyen mallar onların paylı mülkiyeti sayılır.(TMK.245/son fıkra) Paylaşmalı mal ayrılığı birçok hükmü bakımından edinilmiş mallara katılım rejimine, bazı hükümler ise mal ayrılığı rejimine benzer. Evlilik devam ettiği sürece eşler, mal ayrılığında olduğu gibi kendi malları üzerinde tasarruf edebileceklerdir. Eşlerden her biri, kendi borçlarından bütün varlığıyla sorumludur. Evlilik sona erdiğinde ise edinilmiş mallara katılımda olduğu gibi eşit paylaşım yapılacaktır. Mal kimin adına kayıtlı ise onundur denilmeyecektir. Tasfiye usulü edinilmiş mallara katılıma göre biraz farklıdır. Mümkün oldukça ayni tasfiye asasına dayanır.Edinilmiş mallara katılımda uzun hesaplamalardan kaçınılmıştır. Bu rejim boşanma halinde eşlerden birine aile konutunda oturabilme hakkı tanır. Evliliğin bir eşin ölümü ile sona ermesi halinde, sağ kalan eş miras payına mahsuben aile konutu üzerinde mülkiyet hakkı tanınmasını isteyebilir. PAYLAŞMALI MAL AYRILIĞINDA MAL GRUPLARI Paylaşmaya Tabi Olan Mallar (Aileye özgülenen mallar): -Evlilik süresince edinilmiş olup ailenin ortak kullanım ve yararlanmasına özgülenmiş mallar, -Ailenin ekonomik geleceğini güvence altına almaya yönelik yatırımlar; -Bunların yerine geçen değerler; -Paylaşmada işletmelerin bütünlüğü gözetilecektir. Paylaşma Dışı Tutulan Mallar: -Eşlerin bu mal rejimi kurulmasından önce sahip oldukları mallar; -Miras yoluyla edinilen mallar; -Manevi tazminat alacakları; -Bağış veya vasiyet yoluyla geçen karşılıksız kazandırmalar. D-MAL ORTAKLIĞI REJİMİ (Türk Medeni Kanunu 256-281) Mal ortaklığı rejimi, ortaklık malları ile eşlerin kişisel mallarını kapsar.(Türk Medeni Kanunu 256 Md.) Mal ortaklığı türleri; 1-Genel Mal ortaklığı (TMK.257 Md.) Eşlerin kişisel malları dışındaki malları ile gelirlerinin tümü ortaklık mallarını oluşturur.Bu tür mal ortaklığında “ortaklık malları bir bütün oluşturur, eşler tek başlarına ortaklık malları üzerinde tasarrufta bulunamazlar. 2-Sınırlı Mal Ortaklığı (Türk Medeni Kanunu 258 Md.) a-Edinilmiş mallarda ortaklık (TMK.258. Md.) b-Diğer mal ortaklığı (TMK.259 Md.) Mal rejimi sözleşmesiyle sadece evlilik süresince edinilmiş mallardan oluşan bir ortaklık kabul edilebilir. Kişisel malların gelirleri de bu ortaklığa dahildir. 3-Belirli mal ve veya Gelirlerin hariç tutulduğu diğer mal ortaklıkları (TMK.259 Md.) Eşlerin belirli bir taşınmazı ya da belirli bir geliri ortaklık dışında tutmak suretiyle yaptıkları mal ortaklığıdır. (TMK.259 Md.) Kişisel Mallar (TMK.260 Md.) Kişisel mallar, mal rejimi sözleşmesi, üçüncü kişinin karşılıksız kazandırması veya kanunla belirlenir. Eşlerden her birinin sadece kişisel kullanımına ayrılmış eşyası ile manevi tazminat alacakları kanundan dolayı kişisel maldır. Evlilik birliği sona ermişse, (boşanma veya iptal ile) her eş önce kendi kişisel malı sayılacak olanları ortaklık malından geri alır. Evlilik birliği ölümle sona ererse kişisel mal ile ortaklık malı arasında denkleştirme yapılır. Sağ kalan eş payına karşılık konut ve ev eşyasının mülkiyetinin kendisine verilmesini isteyebilir.(Türk Medeni Kanunu 279 Md.) Ortaklık borçlarından dolayı eşlerden her biri üçüncü kişilere karşı kişisel malları ve ortaklık malları ile sorumludur.(Türk Medeni Kanunu 268 Md.) İstanbul Noter Odası Hukuk Komisyonu Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "MAL REJİMLERİ - İSTANBUL NOTER ODASI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fmal-rejimleri-makaleler-4.html",
        "title": "",
        "target": "",
        "type": "internal"
      },
      {
        "text": "MAL REJİMLERİ - İSTANBUL NOTER ODASI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?mal-rejimleri-makaleler-4.html",
        "title": "",
        "target": "_top",
        "type": "internal"
      },
      {
        "text": "MAL REJİMİ SÖZ.",
        "href": "mal-rejimi-sozlesmeleri-dizini.html",
        "title": "MAL REJİMİ SÖZLEŞMELERİ DİZİNİ",
        "target": "",
        "type": "internal"
      },
      {
        "text": "EDİN MAL. KATILMA",
        "href": "edinilmis-mallara-katilma-sozlesmesi-evlilk-sonrasi.html",
        "title": "EDİNİLMİŞ MALLARA KATILMA SÖZLEŞMESİ",
        "target": "",
        "type": "internal"
      },
      {
        "text": "MAL ORTAK.",
        "href": "mal-ortakligi-sozlesmesi-evlilk-sonrasi.html",
        "title": "",
        "target": "",
        "type": "internal"
      },
      {
        "text": "PAYLAŞ MAL AYR",
        "href": "paylasmali-mal-ayriligi-sozlesmesi.html",
        "title": "PAYLAŞMALI MAL AYRILIĞI SÖZLEŞMESİ",
        "target": "",
        "type": "internal"
      },
      {
        "text": "30 SAYILI GENELGE",
        "href": "mal-rejimleri-hak-birlestirilmis-30-sayili-genelge.html",
        "title": "MAL REJİMLERİ HAK.BİRLEŞTİRİLMİŞ 30 SAYILI GENELGE",
        "target": "",
        "type": "internal"
      },
      {
        "text": "MEVZUAT",
        "href": "mevzuat-mal-rejimi-sozlesmeleri.html",
        "title": "MEVZUAT - MAL REJİMİ SÖZLEŞMELERİ",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Noterlik Kanunu",
        "href": "noterlik-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "MAL REJİMLERİ - İSTANBUL NOTER ODASI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>MAL REJİMLERİ - İSTANBUL NOTER ODASI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Eşlerin evlenmeden önce sahip oldukları ve evlilik birliği süresince edindikleri malvarlıklarını yönetme, bunlardan yararlanma ve bunlar üzerinde her türlü işlem yapma...\" />\n\n   <link rel=\"canonical\" content=\"noterlikrehberi.net/rehber/index.html?mal-rejimleri-makaleler-4.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"mal-rejimleri-makaleler-4.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"MAL REJİMLERİ - İSTANBUL NOTER ODASI\",\n\n   mailsubject: \"Tavsiye: Noterlik Rehberi - MAL REJİMLERİ - İSTANBUL NOTER ODASI &nbsp; &nbsp;MAL REJİMİ SÖZ.&nbsp; &nbsp;EDİN MAL. KATILMA &nbsp; &nbsp;MAL ORTAK.&nbsp; &nbsp;PAYLAŞ MAL AYR&nbsp; &nbsp;30 SAYILI GENELGE&nbsp; &nbsp;MEVZUAT\",\n\n   sharesubject: \"Noterlik Rehberi - MAL REJİMLERİ - İSTANBUL NOTER ODASI &nbsp; &nbsp;MAL REJİMİ SÖZ.&nbsp; &nbsp;EDİN MAL. KATILMA &nbsp; &nbsp;MAL ORTAK.&nbsp; &nbsp;PAYLAŞ MAL AYR&nbsp; &nbsp;30 SAYILI GENELGE&nbsp; &nbsp;MEVZUAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"MAL-REJIMLERI-MAKALELER-4\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"mal-rejimleri-makaleler-4.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?mal-rejimleri-makaleler-4.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?mal-rejimleri-makaleler-4.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?mal-rejimleri-makaleler-4.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?mal-rejimleri-makaleler-4.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fmal-rejimleri-makaleler-4.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>MAL REJİMLERİ - İSTANBUL NOTER ODASI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?mal-rejimleri-makaleler-4.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">MAL REJİMLERİ - İSTANBUL NOTER ODASI</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"mal-rejimi-sozlesmeleri-dizini.html\" class=\"topiclink\" title=\"MAL REJİMİ SÖZLEŞMELERİ DİZİNİ\">MAL REJİMİ SÖZ.</a>  &nbsp; <a href=\"edinilmis-mallara-katilma-sozlesmesi-evlilk-sonrasi.html\" class=\"topiclink\" title=\"EDİNİLMİŞ MALLARA KATILMA SÖZLEŞMESİ\">EDİN MAL. KATILMA </a>  &nbsp; <a href=\"mal-ortakligi-sozlesmesi-evlilk-sonrasi.html\" class=\"topiclink\">MAL ORTAK.</a>  &nbsp; <a href=\"paylasmali-mal-ayriligi-sozlesmesi.html\" class=\"topiclink\" title=\"PAYLAŞMALI MAL AYRILIĞI SÖZLEŞMESİ\">PAYLAŞ MAL AYR</a>  &nbsp; <a href=\"mal-rejimleri-hak-birlestirilmis-30-sayili-genelge.html\" class=\"topiclink\" title=\"MAL REJİMLERİ HAK.BİRLEŞTİRİLMİŞ 30 SAYILI GENELGE\">30 SAYILI GENELGE</a>  &nbsp; <a href=\"mevzuat-mal-rejimi-sozlesmeleri.html\" class=\"topiclink\" title=\"MEVZUAT - MAL REJİMİ SÖZLEŞMELERİ\">MEVZUAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p><span style=\"font-size: 13px; color: #000000;\">&nbsp;</span></p>\n\n<p>Eşlerin evlenmeden önce sahip oldukları ve evlilik birliği süresince edindikleri malvarlıklarını yönetme, bunlardan yararlanma ve bunlar üzerinde her türlü işlem yapma usullerini belirleyen hukuk kurallarına denir. Mal rejimi sözleşmeleri, rejim sözleşmesi olup bir tahsis veya taksim sözleşmesi değildir.</p>\n\n<p>&nbsp;</p>\n\n<p><a href=\"turk-medeni-kanunu.html\" class=\"topiclink\">Türk Medeni Kanunu</a>nda mal rejimleri 202-281 Md.de düzenlenmiştir.</p>\n\n<p>&nbsp;</p>\n\n<p>T.Medeni Kanunu’nda iki tür mal rejimi vardır.</p>\n\n<p>&nbsp;</p>\n\n<p>1-Yasal mal rejimi</p>\n\n<p>“Edinilmiş Mallara Katılma” rejimidir.</p>\n\n<p>&nbsp;</p>\n\n<p>2-Seçimlik mal rejimleri</p>\n\n<p>a-Mal ayrılığı</p>\n\n<p>b-Paylaşmalı mal ayrılığı</p>\n\n<p>c-Mal ortaklığı şeklinde olmak üzere üç şekli vardır.</p>\n\n<p>&nbsp;</p>\n\n<p>Eşler sözleşmeyle veya evlendirme memurluğuna dilekçe verme yoluyla bir mal rejimi seçmedikleri takdirde yasal mal rejimi olan <span style=\"font-weight: bold;\">EDİNİLMİŞ MALLARA KATILMA</span> rejimini seçmiş sayılırlar.</p>\n\n<p>&nbsp;</p>\n\n<p>Eşlerin edinilmiş mallara katılma rejimi dışında sözleşmeyle seçtikleri mal rejimlerine <span style=\"font-weight: bold;\">SEÇİMLİK MAL REJİMLERİ</span> denir. (Mal ayrılığı, paylaşmalı mal ayrılığı, mal ortaklığı)</p>\n\n<p>&nbsp;</p>\n\n<p>Eşlerin, kanunda yazılı seçimlik mal rejimlerinden birini seçmek için, ya da seçimlik bir mal rejiminden yasal rejime veya diğer seçimlik mal rejimine geçmek için yaptıkları sözleşmeye <span style=\"font-weight: bold;\">mal rejimi sözleşmesi</span> denir.</p>\n\n<p>&nbsp;</p>\n\n<p>Mal rejimi sözleşmesi, ancak ayırt etme gücüne (temyiz kudretine) sahip olanlar tarafından yapılabilir. On sekiz yaşından küçükler ve kısıtlılar, yasal temsilcilerinin rızasını almak zorundadırlar.(<a href=\"turk-medeni-kanunu.html\" class=\"topiclink\">Türk Medeni Kanunu</a> 204.Md.)</p>\n\n<p>&nbsp;</p>\n\n<p>Yeni <a href=\"turk-medeni-kanunu.html\" class=\"topiclink\">Türk Medeni Kanunu</a> evlenme yaşını 17 yaşın doldurulması şartına bağlamıştır. Bu nedenle17 yaşında evlenecek olan henüz ergin (reşit) olmamış nişanlılar, evlenmeden önce mal rejimi sözleşmesi yapmak isterlerse velilerinin rızasını almak zorundadırlar.</p>\n\n<p>&nbsp;</p>\n\n<p>Mal rejimi sözleşmesi yapmak kişiye sıkı sıkıya bağlı haklardan olup, eşlerin bizzat yapmaları gerekir. Vekaleten yapılamaz ancak, nişanlı ve kısıtlı eş için yasal temsilcinin rızası gerekir.</p>\n\n<p>&nbsp;</p>\n\n<p>Mal rejimi sözleşmeleri ;</p>\n\n<p>1-Evlenme başvurusu sırasında evlenme memurluğuna verilen dilekçe ile (evlenecek olan taraflarca)</p>\n\n<p>2-Evlenmeden önce noterde sözleşme ile (evlenecek olan taraflarca)</p>\n\n<p>3-Evlenmeden sonra noterde sözleşme ile (eşler tarafından) yapılabilir.(<a href=\"turk-medeni-kanunu.html\" class=\"topiclink\">Türk Medeni Kanunu</a> 205.Md.) &nbsp; &nbsp;</p>\n\n<p><span style=\"font-weight: bold;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;</span></p>\n\n<p><span style=\"font-weight: bold;\">MAL REJİMLERİNİN SONA ERME ŞEKİLLERİ VE SONA ERME ANLARI</span></p>\n\n<p>&nbsp;</p>\n\n<p>1-Boşanma ile,</p>\n\n<p>Evlilik boşanma ile sona ermişse boşanma davasının açıldığı tarih,</p>\n\n<p>2-Hakim kararı ile,</p>\n\n<p>Bu hususta davanın açıldığı tarih</p>\n\n<p>3-Ölüm ile,</p>\n\n<p>Eşlerden birinin ölümünde ölüm tarihi</p>\n\n<p>4-Sözleşme ile,</p>\n\n<p>Eşlerin başka mal rejimini kabul etmeleri halinde, noterde sözleşme yapıldığı tarih, rejimlerin sona erdiği tarihlerdir.</p>\n\n<p>&nbsp;</p>\n\n<p><a href=\"turk-medeni-kanunu.html\" class=\"topiclink\">Türk Medeni Kanunu</a> 205.Md. göre mal rejimi sözleşmesi noterde düzenleme veya onaylama şeklinde yapılabilir. Ancak <a href=\"noterlik-kanunu.html\" class=\"topiclink\">Noterlik Kanunu</a><span style=\"color: #0000ff;\">n</span>da düzenleme şeklinde yapılması zorunlu işlemler gurubunda</p>\n\n<p>düzenlenmiş olması nedeniyle düzenleme şeklinde yapılmasında yarar vardır. NK.Yönetmeliği 93/g bendi gereğince fotoğraf takılması zorunludur.</p>\n\n<p> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;</p>\n\n<p><a href=\"turk-medeni-kanunu.html\" class=\"topiclink\">Türk Medeni Kanunu</a>’nun 203. maddesine göre eşler mal rejimi sözleşmelerinde diledikleri değişiklikleri yapamayacakları gibi, diledikleri ilaveleri de yapamazlar. Taraflar ancak kanunda yazılı sınırlar içinde değişiklik yapabilirler.</p>\n\n<p>&nbsp;</p>\n\n<p>TMK yürürlüğü ve Uygulama Şekli Hakkında 4722 Sayılı Yasanın 10.Md. 2.fıkrasına göre eşler 01 Ocak 2002’den itibaren yasal mal rejiminin (edinilmiş mallara katılma) evlenme tarihinden geçerli olacağını kabul edebilirler. Bu süre 01 Ocak 2003 tarihinde sona ermiştir. Bu olanak diğer mal rejimlerine tanınmamıştır. &nbsp;Mal rejimi sözleşmeleri yapıldığı tarihten itibaren geçerlidir, geriye yürütülemez.</p>\n\n<p>&nbsp;</p>\n\n<p><span style=\"font-weight: bold;\">MAL REJİMLERİNİN SONUÇLARI İTİBARİYLE GRUPLANDIRILMASI</span></p>\n\n<p>&nbsp;</p>\n\n<p>1-Paylaşma esasına dayanmayan mal rejimi (mal ayrılığı rejimidir)</p>\n\n<p>Evlilik sona erdiğinde her eş kendi üzerine kayıtlı olanı alır ve bu mal rejiminde kanunen herhangi bir paylaşma söz konusu değildir.</p>\n\n<p>&nbsp;</p>\n\n<p>2-Paylaşma esasına dayanan mal rejimleri:</p>\n\n<p>a-Edinilmiş mallara katılma rejimi</p>\n\n<p>b-Paylaşmalı mal ayrılığı rejimi</p>\n\n<p>c-Mal ortaklığı rejimi</p>\n\n<p>Eşlerin evlilik süresince kazandıkları mal varlıkları hangisinin üzerine kayıtlı olursa olsun paylaşıma tabidir.Bu paylaşımın şekli ve yöntemi eşlerin bağlı oldukları mal rejimi kuralları ile belirlenir.</p>\n\n<p> &nbsp; &nbsp; &nbsp;</p>\n\n<p><span style=\"font-weight: bold;\">TÜRK MEDENİ KANUNU’NDA KABUL EDİLEN MAL REJİMLERİ</span></p>\n\n<p>&nbsp;</p>\n\n<p><span style=\"font-weight: bold;\">A-EDİNİLMİŞ MALLARA KATILMA REJİMİ &nbsp;(</span><a href=\"turk-medeni-kanunu.html\" class=\"topiclink\">Türk Medeni Kanunu</a> <span style=\"font-weight: bold;\">218-291 Md.)</span></p>\n\n<p>&nbsp;</p>\n\n<p>Edinilmiş mallara katılma rejimi EDİNİLMİŞ MALLAR ile eşlerden her birinin kişisel mallarını kapsar. (<a href=\"turk-medeni-kanunu.html\" class=\"topiclink\">Türk Medeni Kanunu</a> 218 Md.)</p>\n\n<p>&nbsp;</p>\n\n<p><span style=\"font-weight: bold;\">EDİNİLMİŞ MALLARA KATILMA REJİMİ (</span><a href=\"turk-medeni-kanunu.html\" class=\"topiclink\">Türk Medeni Kanunu</a> <span style=\"font-weight: bold;\">219 Md.)</span></p>\n\n<p>&nbsp;</p>\n\n<p>1-Eşin çalışmasının karşılığı olan edinimler,</p>\n\n<p>2-Sosyal Güvenlik veya sosyal yardım kurum ve kuruluşlarının veya personele yardım amacı ile kurulan sandık ve benzerlerinin yaptığı ödemeler,</p>\n\n<p>3-Çalışma gücünün kaybı nedeniyle ödenen tazminatlar,</p>\n\n<p>4-Kişisel mallarının gelirleri,</p>\n\n<p>5-Edinilmiş malların yerine geçen değerler. &nbsp;</p>\n\n<p> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;</p>\n\n<p>KİŞİSEL MALLAR (<a href=\"turk-medeni-kanunu.html\" class=\"topiclink\">Türk Medeni Kanunu</a> 220 Md.)</p>\n\n<p>1-Eşlerden birinin yalnız kişisel kullanımına yarayan eşya,</p>\n\n<p>2-Mal rejiminin başlangıcında eşlerden birine ait bulunan veya bir eşin sonradan miras yoluyla ya da herhangi bir şekilde karşılıksız kazanma yoluyla elde ettiği malvarlığı değerleri,</p>\n\n<p>3-Manevi tazminat alacakları,</p>\n\n<p>4-Kişisel mallar yerine geçen değerler. &nbsp; &nbsp; &nbsp; &nbsp; &nbsp;</p>\n\n<p> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;</p>\n\n<p><span style=\"font-weight: bold;\">EDİNİLMİŞ MALLARA KATILIM</span> <span style=\"font-weight: bold;\">SÖZLEŞMESİNDE, SÖZLEŞMEYE EKLENEBİLECEK HÜKÜMLER</span></p>\n\n<p>&nbsp;</p>\n\n<p>1-(<a href=\"turk-medeni-kanunu.html\" class=\"topiclink\">Türk Medeni Kanunu</a> 221 Md.) Eşler, mal rejimi sözleşmesiyle bir mesleğin icrası veya işletmenin faaliyeti sebebiyle doğan edinilmiş mallara dahil olması gereken malvarlığı değerlerinin &nbsp;kişisel mal sayılacağını kabul edebilirler.</p>\n\n<p>&nbsp;</p>\n\n<p>2-Eşler, mal rejimi sözleşmesiyle kişisel malların gelirlerinin edinilmiş mallara dahil olmayacağını da kararlaştırabilirler. (221.Md.son prg.)</p>\n\n<p>&nbsp;</p>\n\n<p>3-Aksine anlaşma olmadıkça eşlerden biri diğerinin rızası olmadan paylı mülkiyet konusu maldaki payı üzerinde tasarrufta bulunamaz.</p>\n\n<p>&nbsp;</p>\n\n<p>4-Artık değere katılmada mal rejimi sözleşmesiyle başka bir esas kabul edilir.(<a href=\"turk-medeni-kanunu.html\" class=\"topiclink\">Türk Medeni Kanunu</a> 237 Md.)</p>\n\n<p>&nbsp;</p>\n\n<p>5-Aksine anlaşma yoksa, &nbsp;tasfiyenin sona ermesinden başlayarak katılma alacağına ve değer artış payına faiz yürütülür. (239/3 fıkra)</p>\n\n<p>&nbsp;</p>\n\n<p>6-Aile konutu ve ev eşyası konusunda da sözleşmeye hüküm konulabilir. (<a href=\"turk-medeni-kanunu.html\" class=\"topiclink\">Türk Medeni Kanunu</a> 240 Md.)</p>\n\n<p><span style=\"font-weight: bold;\">&nbsp;</span></p>\n\n<p><span style=\"font-weight: bold;\">B-MAL AYRILIĞI REJİMİ (</span><a href=\"turk-medeni-kanunu.html\" class=\"topiclink\">Türk Medeni Kanunu</a> <span style=\"font-weight: bold;\">242-243 Md.)</span></p>\n\n<p>&nbsp;</p>\n\n<p>Mal ayrılığı rejiminde eşlerden her biri yasal sınırlar içerisinde kendi mal varlığı üzerinde yönetim, yararlanma ve tasarruf haklarını korur. (<a href=\"turk-medeni-kanunu.html\" class=\"topiclink\">Türk Medeni Kanunu</a> 242 Md.) Mal ayrılığı evlilik birliği sona erdiğinde herhangi bir paylaşmanın söz konusu olmayacağı rejimdir. &nbsp;Eşler kendi borçlarından şahsen bütün malvarlığı ile sorumludur.</p>\n\n<p>&nbsp;</p>\n\n<p><span style=\"font-weight: bold;\">C-PAYLAŞMALI MAL AYRILIĞI REJİMİ (</span><a href=\"turk-medeni-kanunu.html\" class=\"topiclink\">Türk Medeni Kanunu</a> <span style=\"font-weight: bold;\">244-255 Md.)</span></p>\n\n<p>&nbsp;</p>\n\n<p>Eşlerden her biri, yasal sınırlar içerisinde kendi mal varlığı üzerinde yönetim, yararlanma ve tasarruf haklarını korur. (TMK.244 Md.)</p>\n\n<p>&nbsp;</p>\n\n<p>Eşlerden hangisine ait olduğu ispat edilemeyen mallar onların paylı mülkiyeti sayılır.(TMK.245/son fıkra) &nbsp; </p>\n\n<p>&nbsp;</p>\n\n<p>Paylaşmalı mal ayrılığı birçok hükmü bakımından edinilmiş mallara katılım rejimine, bazı hükümler ise mal ayrılığı rejimine benzer.</p>\n\n<p>&nbsp;</p>\n\n<p>Evlilik devam ettiği sürece eşler, mal ayrılığında olduğu gibi kendi malları üzerinde tasarruf edebileceklerdir. Eşlerden her biri, kendi borçlarından bütün varlığıyla sorumludur. &nbsp; &nbsp; </p>\n\n<p>&nbsp;</p>\n\n<p>Evlilik sona erdiğinde ise edinilmiş mallara katılımda olduğu gibi eşit paylaşım yapılacaktır. Mal kimin adına kayıtlı ise onundur denilmeyecektir. Tasfiye usulü edinilmiş mallara katılıma göre biraz farklıdır. Mümkün oldukça ayni tasfiye asasına dayanır.Edinilmiş mallara katılımda uzun hesaplamalardan kaçınılmıştır.</p>\n\n<p>&nbsp;</p>\n\n<p>Bu rejim boşanma halinde eşlerden birine aile konutunda oturabilme hakkı tanır.</p>\n\n<p>&nbsp;</p>\n\n<p>Evliliğin bir eşin ölümü ile sona ermesi halinde, sağ kalan eş miras payına mahsuben aile konutu üzerinde mülkiyet hakkı tanınmasını isteyebilir.</p>\n\n<p> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;</p>\n\n<p>&nbsp;</p>\n\n<p><span style=\"font-weight: bold;\">PAYLAŞMALI MAL AYRILIĞINDA MAL GRUPLARI</span></p>\n\n<p><span style=\"font-weight: bold;\">Paylaşmaya Tabi Olan Mallar (Aileye özgülenen mallar):</span></p>\n\n<p>&nbsp;</p>\n\n<p><span style=\"font-weight: bold;\">-</span>Evlilik süresince edinilmiş olup ailenin ortak kullanım ve yararlanmasına özgülenmiş mallar,</p>\n\n<p>-Ailenin ekonomik geleceğini güvence altına almaya yönelik yatırımlar;</p>\n\n<p>-Bunların yerine geçen değerler;</p>\n\n<p>-Paylaşmada işletmelerin bütünlüğü gözetilecektir.</p>\n\n<p>&nbsp;</p>\n\n<p><span style=\"font-weight: bold;\">Paylaşma Dışı Tutulan Mallar:</span></p>\n\n<p>&nbsp;</p>\n\n<p>-Eşlerin bu mal rejimi kurulmasından önce sahip oldukları mallar;</p>\n\n<p>-Miras yoluyla edinilen mallar;</p>\n\n<p>-Manevi tazminat alacakları;</p>\n\n<p>-Bağış veya vasiyet yoluyla geçen karşılıksız kazandırmalar.</p>\n\n<p>&nbsp;</p>\n\n<p><span style=\"font-weight: bold;\">D-MAL ORTAKLIĞI REJİMİ (</span><a href=\"turk-medeni-kanunu.html\" class=\"topiclink\">Türk Medeni Kanunu</a> <span style=\"font-weight: bold;\">256-281)</span></p>\n\n<p>&nbsp;</p>\n\n<p>Mal ortaklığı rejimi, ortaklık malları ile eşlerin kişisel mallarını kapsar.(<a href=\"turk-medeni-kanunu.html\" class=\"topiclink\">Türk Medeni Kanunu</a> 256 Md.)</p>\n\n<p>Mal ortaklığı türleri;</p>\n\n<p>&nbsp;</p>\n\n<p>1-Genel Mal ortaklığı (TMK.257 Md.)</p>\n\n<p>Eşlerin kişisel malları dışındaki malları ile gelirlerinin tümü ortaklık mallarını oluşturur.Bu tür mal ortaklığında “ortaklık malları bir bütün oluşturur, eşler tek başlarına ortaklık malları üzerinde tasarrufta bulunamazlar.</p>\n\n<p>&nbsp;</p>\n\n<p>2-Sınırlı Mal Ortaklığı (<a href=\"turk-medeni-kanunu.html\" class=\"topiclink\">Türk Medeni Kanunu</a> 258 Md.)</p>\n\n<p>a-Edinilmiş mallarda ortaklık (TMK.258. Md.)</p>\n\n<p>b-Diğer mal ortaklığı (TMK.259 Md.)</p>\n\n<p>Mal rejimi sözleşmesiyle sadece evlilik süresince edinilmiş mallardan oluşan bir ortaklık kabul edilebilir. Kişisel malların gelirleri de bu ortaklığa dahildir.</p>\n\n<p>&nbsp;</p>\n\n<p>3-Belirli mal ve veya Gelirlerin hariç tutulduğu diğer mal ortaklıkları (TMK.259 Md.) Eşlerin belirli bir taşınmazı ya da belirli bir geliri ortaklık dışında tutmak suretiyle yaptıkları mal ortaklığıdır. (TMK.259 Md.)</p>\n\n<p>Kişisel Mallar (TMK.260 Md.)</p>\n\n<p>Kişisel mallar, mal rejimi sözleşmesi, üçüncü kişinin karşılıksız kazandırması veya kanunla belirlenir.</p>\n\n<p>Eşlerden her birinin sadece kişisel kullanımına ayrılmış eşyası ile manevi tazminat alacakları kanundan dolayı kişisel maldır.</p>\n\n<p>Evlilik birliği sona ermişse, (boşanma veya iptal ile) her eş önce kendi kişisel malı sayılacak olanları ortaklık malından geri alır.</p>\n\n<p>Evlilik birliği ölümle sona ererse kişisel mal ile ortaklık malı arasında denkleştirme yapılır. Sağ kalan eş payına karşılık konut ve ev eşyasının mülkiyetinin kendisine verilmesini isteyebilir.(<a href=\"turk-medeni-kanunu.html\" class=\"topiclink\">Türk Medeni Kanunu</a> 279 Md.)</p>\n\n<p>Ortaklık borçlarından dolayı eşlerden her biri üçüncü kişilere karşı kişisel malları ve ortaklık malları ile sorumludur.(<a href=\"turk-medeni-kanunu.html\" class=\"topiclink\">Türk Medeni Kanunu</a> 268 Md.)</p>\n\n<hr style=\"height:0px; color:#000000; border-width:0; background-color:#000000;\" /><p style=\"text-align: center;\">İstanbul Noter Odası Hukuk Komisyonu</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"mal-rejimleri-makaleler-4.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:25:41.584458"
}