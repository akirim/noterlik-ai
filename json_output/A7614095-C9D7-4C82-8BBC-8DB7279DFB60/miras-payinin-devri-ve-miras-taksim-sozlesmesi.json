{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\miras-payinin-devri-ve-miras-taksim-sozlesmesi.html",
    "title": "MİRAS PAYININ DEVRİ VE MİRAS TAKSİM SÖZLEŞMELERİ",
    "description": "Yayın Tarihi:22.05.2020 Yayınlayan:HÜLYA YILMAZ Konu:Miras Payının Devri ve Miras Taksim Sözleşmeleri  İçerik:Hukuki Danışmanlık – 20/05/2020    Sayın ...... Noteri",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ MİRAS PAYININ DEVRİ VE MİRAS TAKSİM SÖZLEŞMELERİ Email Gönder MİRAS PAYININ DEVRİ VE MİRAS TAKSİM SÖZLEŞMELERİ << Fihrist-Ana sayfa >> MİRAS PAYININ DEVRİ VE MİRAS TAKSİM SÖZLEŞMELERİ SÖZLEŞMELER    DİĞER SÖZ.    MEVZUAT    GENELGE VE GENEL YAZILAR    T.N.B MEVZUATI Yayın Tarihi:22.05.2020 Yayınlayan:HÜLYA YILMAZ Konu:Miras Payının Devri ve Miras Taksim Sözleşmeleri İçerik:Hukuki Danışmanlık – 20/05/2020 Sayın ...... Noteri İlgi yazınız Yönetim Kurulunun 11.05.2020 tarihli toplantısında görüşülmüştür. 4721 sayılı Türk Medeni Kanununun 676. maddesi, “Mirasçılar arasında payların oluşturulması ve fiilen alınması veya aralarında yapacakları paylaşma sözleşmesi mirasçıları bağlar. Paylaşma sözleşmesiyle mirasçılar, tereke mallarının tamamı veya bir kısmı üzerindeki elbirliği mülkiyetinin miras payları oranında paylı mülkiyete dönüştürülmesini de kabul edebilirler. Paylaşma sözleşmesinin geçerliliği yazılı şekilde yapılmasına bağlıdır.” , 677 nci maddesi, “Terekenin tamamı veya bir kısmı üzerinde miras payının devri konusunda mirasçılar arasında yapılan sözleşmelerin geçerliliği yazılı şekle bağlıdır. Bir mirasçının üçüncü kişiyle yapacağı böyle bir sözleşmenin geçerliliği, noterlikçe düzenlenmesine bağlıdır. Sözleşme bu kişiye paylaşmaya katılma yetkisi vermez; sadece paylaşma sonunda mirasçıya özgülenen payın kendisine verilmesini isteme hakkını sağlar.” 678 inci maddesi, “Miras bırakanın katılması veya izni olmaksızın bir mirasçının henüz açılmamış bir miras hakkında diğer mirasçılar veya üçüncü bir kişi ile yapacağı sözleşmeler geçerli değildir. Böyle bir sözleşme gereğince yerine getirilmiş olan edimlerin geri verilmesi istenebilir.”, 2644 sayılı Tapu Kanununun 26 ncı maddesi, “Noterlik Kanununun 44 üncü maddesinin (B) bendi mucibince noterler tarafından tanzim edilen gayrimenkul satış vadi sözleşmeleri ile arsa payı karşılığı inşaat sözleşmeleri de taraflardan biri isterse gayrimenkul siciline şerh verilir.”, 17.8.2013 tarih ve 28738 sayılı Tapu Sicili Tüzüğü 20 nci maddesinin c bendi “…Miras taksim veya miras payının devri sözleşmesinde tescil yetkisini içerir noterce düzenlenmiş sözleşme; miras taksim sözleşmesi mirasçılar arasında yazılı olarak yapılmış olup da mirasçıların imzaları noterce onaylanmamışsa tüm mirasçıların; imzaların bir kısmı onaylanmış ise imzaları onaylanmamış olanların istemleri,..”hükümlerini ihtiva etmektedir. Birliğimize ait (31) sayılı birleştirilmiş genelgenin (3) numaralı bölümünde yer alan Yönetim Kurulumuzun 27.11.2006 tarihli toplantısında görüşülen Tapu Kadastro Genel Müdürlüğünün 18 Eylül 2006 tarihli ve 3532 sayılı yazısında; “…Miras taksim sözleşmesi noterde düzenlenmiş ise, sözleşme, taşınmazların kayıtlı bulunduğu tapu sicil müdürlüklerine ayrı ayrı ibraz edilerek tescil talebinde bulunulur. Tescili tüm mirasçılar, sözleşme veya vekâletname ile ayrıca yetki verilmiş ise yetki verilen mirasçı tapu sicil müdürlüğünden talep edebilecektir.” denilerek noterlerce düzenlenen miras taksim sözleşmelerinin tapu müdürlüklerince tescil edileceği açıkça belirtmiştir. Tapu ve Kadastro Genel Müdürlüğünün 27.11.1985 tarih ve 1478 sayılı miras payının devri ve taksimi başlıklı genelgesinde; Medeni Kanunun 612. (677) maddesi gereğince gerek noterler ve gerekse tapu sicil müdürlüklerince düzenlenecek miras payının temlikine ilişkin sözleşmelerin terekedeki bütün miras paylarını kapsamasına gerek bulunmadığı, mirasçılar arasında yapılacak miras payı temliklerinin iştirak hali bozulmadan yine iştirak halinde mülkiyet olarak, payını devreden mirasçı veya mirasçıların yerlerine devralan mirasçı veya mirasçılar yazılmak suretiyle tescil işlemlerinin yapılması gerektiği, Sadece mirasçılardan bir veya bir kısmı ile üçüncü şahıs (mirasçı olmayan) arasında miras payı temlik sözleşmesinin yapılmasının mümkün olduğu, ancak üçüncü kişinin hakkının, mirasın taksimi veya iştirakin bozulmasından sonra miras payını temlik eden mirasçıya ait payın kendisine verilmesini istemekten ibaret olduğundan, üçüncü kişiye yapılan miras payı temlik sözleşmelerinin, tapu sicil müdürlüklerince düzenlenmesi mümkün olmadığı gibi, noterler tarafından düzenlenen ve tarafları bağlayan bu tür sözleşmelerin iştirak çözülmediği sürece tescili edilmeyeceğinden Bahsedilmiştir. Kaldı ki, diğer durumlarda tescil taleplerinin karşılanamayacağına ilişkin bir düzenleme bulunmamaktadır. Buna rağmen uygulamada tapu müdürlüklerince, miras yoluyla gelen gayrimenkullerde (elbirliği mülkiyet halinde) mirasçılar adına intikal sağlandıktan sonra miras taksim sözleşmelerinin tescil edildiği öğrenilmiştir. Açıklanan nedenlerle; mevzuata uygun şekilde noterlerde düzenlenen miras payının devri ve miras taksim sözleşmelerinin tapu müdürlüklerince tescil edilmesi gerektiği, ayrıca ilgililerden intikal ve satış vekâletnamesi istenmesinin yasal bir dayanağının bulunmadığı düşünülmüştür.Bilgilerinize rica ederim. Dursun CİN Başkan 20/05/2020 Huk. Danışmanlık Personeli      : F.KORKMAZ 20/05/2020 Hukuki Danışman                        : Ş.ARTAR 20/05/2020 Genel Sekreter Yard.                   : B.EMEL 20/05/2020 Genel Sekreter                            : İ.GÜL Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "MİRAS PAYININ DEVRİ VE MİRAS TAKSİM SÖZLEŞMELERİ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fmiras-payinin-devri-ve-miras-taksim-sozlesmesi.html",
        "title": "",
        "target": "",
        "type": "internal"
      },
      {
        "text": "MİRAS PAYININ DEVRİ VE MİRAS TAKSİM SÖZLEŞMELERİ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?miras-payinin-devri-ve-miras-taksim-sozlesmesi.html",
        "title": "",
        "target": "_top",
        "type": "internal"
      },
      {
        "text": "SÖZLEŞMELER",
        "href": "sozlesmeler.html",
        "title": "SÖZLEŞMELER DİZİNİ",
        "target": "",
        "type": "internal"
      },
      {
        "text": "DİĞER SÖZ.",
        "href": "diger-sozlesmeleri-dizini.html",
        "title": "DİĞER SÖZLEŞMELER",
        "target": "",
        "type": "internal"
      },
      {
        "text": "MEVZUAT",
        "href": "sozlesmeler-mevzuati.html",
        "title": "SÖZLEŞMELER MEVZUATI",
        "target": "",
        "type": "internal"
      },
      {
        "text": "GENELGE VE GENEL YAZILAR",
        "href": "sozlesmeler-hakkinda-genelge-genel-yazilar.html",
        "title": "SÖZLEŞMELER HAKKINDA GENELGE VE GENEL YAZILAR",
        "target": "",
        "type": "internal"
      },
      {
        "text": "T.N.B MEVZUATI",
        "href": "tnb-mevzuati.html",
        "title": "T.N.B MEVZUATI",
        "target": "",
        "type": "internal"
      },
      {
        "text": "Türk Medeni Kanununun 676. maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Noterlik Kanunu",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "MİRAS PAYININ DEVRİ VE MİRAS TAKSİM SÖZLEŞMELERİ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>MİRAS PAYININ DEVRİ VE MİRAS TAKSİM SÖZLEŞMELERİ&nbsp;</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:22.05.2020 Yayınlayan:HÜLYA YILMAZ Konu:Miras Payının Devri&nbsp;ve Miras Taksim Sözleşmeleri &nbsp;İçerik:Hukuki Danışmanlık –&nbsp;20/05/2020&nbsp; &nbsp; Sayın ...... Noteri &nbsp;&nbsp;\" />\n\n   <link rel=\"canonical\" content=\"noterlikrehberi.net/rehber/index.html?miras-payinin-devri-ve-miras-taksim-sozlesmesi.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"miras-payinin-devri-ve-miras-taksim-sozlesmesi.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"MİRAS PAYININ DEVRİ VE MİRAS TAKSİM SÖZLEŞMELERİ&nbsp;\",\n\n   mailsubject: \"Tavsiye: Noterlik Rehberi - MİRAS PAYININ DEVRİ VE MİRAS TAKSİM SÖZLEŞMELERİ &nbsp; &nbsp;SÖZLEŞMELER&nbsp; &nbsp;DİĞER SÖZ.&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;T.N.B MEVZUATI\",\n\n   sharesubject: \"Noterlik Rehberi - MİRAS PAYININ DEVRİ VE MİRAS TAKSİM SÖZLEŞMELERİ &nbsp; &nbsp;SÖZLEŞMELER&nbsp; &nbsp;DİĞER SÖZ.&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;T.N.B MEVZUATI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"MIRAS-PAYININ-DEVRI-VE-MIRAS-TAKSIM-SOZLESMESI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"miras-payinin-devri-ve-miras-taksim-sozlesmesi.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?miras-payinin-devri-ve-miras-taksim-sozlesmesi.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?miras-payinin-devri-ve-miras-taksim-sozlesmesi.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?miras-payinin-devri-ve-miras-taksim-sozlesmesi.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?miras-payinin-devri-ve-miras-taksim-sozlesmesi.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fmiras-payinin-devri-ve-miras-taksim-sozlesmesi.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>MİRAS PAYININ DEVRİ VE MİRAS TAKSİM SÖZLEŞMELERİ&nbsp;</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?miras-payinin-devri-ve-miras-taksim-sozlesmesi.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">MİRAS PAYININ DEVRİ VE MİRAS TAKSİM SÖZLEŞMELERİ </span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"sozlesmeler.html\" class=\"topiclink\" title=\"SÖZLEŞMELER DİZİNİ\">SÖZLEŞMELER</a>  &nbsp; <a href=\"diger-sozlesmeleri-dizini.html\" class=\"topiclink\" title=\"DİĞER SÖZLEŞMELER\">DİĞER SÖZ.</a>  &nbsp; <a href=\"sozlesmeler-mevzuati.html\" class=\"topiclink\" title=\"SÖZLEŞMELER MEVZUATI\">MEVZUAT</a>  &nbsp; <a href=\"sozlesmeler-hakkinda-genelge-genel-yazilar.html\" class=\"topiclink\" title=\"SÖZLEŞMELER HAKKINDA GENELGE VE GENEL YAZILAR\">GENELGE VE GENEL YAZILAR</a>  &nbsp; <a href=\"tnb-mevzuati.html\" class=\"topiclink\" title=\"T.N.B MEVZUATI\">T.N.B MEVZUATI</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi:22.05.2020</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan:HÜLYA YILMAZ</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu:<a id=\"miraspaynndevrivemirastaksimszlemeleri\" class=\"hmanchor\"></a>Miras Payının Devri ve Miras Taksim Sözleşmeleri </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İçerik:Hukuki Danışmanlık – 20/05/2020 </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Sayın ...... Noteri</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">  &nbsp; &nbsp; &nbsp; &nbsp; İlgi yazınız Yönetim Kurulunun 11.05.2020 tarihli toplantısında görüşülmüştür.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">4721 sayılı <a href=\"javascript:void(0);\" onclick=\"return hmshowPopup(event, popid_1010639390X, this);\" class=\"popuplink\">Türk Medeni Kanununun 676. maddesi</a>, “Mirasçılar arasında payların oluşturulması ve fiilen alınması veya aralarında yapacakları paylaşma sözleşmesi mirasçıları bağlar.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Paylaşma sözleşmesiyle mirasçılar, tereke mallarının tamamı veya bir kısmı üzerindeki elbirliği mülkiyetinin miras payları oranında paylı mülkiyete dönüştürülmesini de kabul edebilirler.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Paylaşma sözleşmesinin geçerliliği yazılı şekilde yapılmasına bağlıdır.” ,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">677 nci maddesi, “Terekenin tamamı veya bir kısmı üzerinde miras payının devri konusunda mirasçılar arasında yapılan sözleşmelerin geçerliliği yazılı şekle bağlıdır. Bir mirasçının üçüncü kişiyle yapacağı böyle bir sözleşmenin geçerliliği, noterlikçe düzenlenmesine bağlıdır. Sözleşme bu kişiye paylaşmaya katılma yetkisi vermez; sadece paylaşma sonunda mirasçıya özgülenen payın kendisine verilmesini isteme hakkını sağlar.”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">678 inci maddesi, “Miras bırakanın katılması veya izni olmaksızın bir mirasçının henüz açılmamış bir miras hakkında diğer mirasçılar veya üçüncü bir kişi ile yapacağı sözleşmeler geçerli değildir. Böyle bir sözleşme gereğince yerine getirilmiş olan edimlerin geri verilmesi istenebilir.”,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2644 sayılı Tapu Kanununun 26 ncı maddesi, “<a href=\"javascript:void(0);\" onclick=\"return hmshowPopup(event, popid_115299496, this);\" class=\"popuplink\">Noterlik Kanunu</a>nun 44 üncü maddesinin (B) bendi mucibince noterler tarafından tanzim edilen gayrimenkul satış vadi sözleşmeleri ile arsa payı karşılığı inşaat sözleşmeleri de taraflardan biri isterse gayrimenkul siciline şerh verilir.”,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">17.8.2013 tarih ve 28738 sayılı Tapu Sicili Tüzüğü 20 nci maddesinin c bendi “…Miras taksim veya miras payının devri sözleşmesinde tescil yetkisini içerir noterce düzenlenmiş sözleşme; miras taksim sözleşmesi mirasçılar arasında yazılı olarak yapılmış olup da mirasçıların imzaları noterce onaylanmamışsa tüm mirasçıların; imzaların bir kısmı onaylanmış ise imzaları onaylanmamış olanların istemleri,..”hükümlerini ihtiva etmektedir.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Birliğimize ait (31) sayılı birleştirilmiş genelgenin (3) numaralı bölümünde yer alan Yönetim Kurulumuzun 27.11.2006 tarihli toplantısında görüşülen Tapu Kadastro Genel Müdürlüğünün 18 Eylül 2006 tarihli ve 3532 sayılı yazısında; “…Miras taksim sözleşmesi noterde düzenlenmiş ise, sözleşme, taşınmazların kayıtlı bulunduğu tapu sicil müdürlüklerine ayrı ayrı ibraz edilerek tescil talebinde bulunulur. Tescili tüm mirasçılar, sözleşme veya vekâletname ile ayrıca yetki verilmiş ise yetki verilen mirasçı tapu sicil müdürlüğünden talep edebilecektir.” denilerek noterlerce düzenlenen miras taksim sözleşmelerinin tapu müdürlüklerince tescil edileceği açıkça belirtmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Tapu ve Kadastro Genel Müdürlüğünün 27.11.1985 tarih ve 1478 sayılı miras payının devri ve taksimi başlıklı genelgesinde;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Medeni Kanunun 612. (677) maddesi gereğince gerek noterler ve gerekse tapu sicil müdürlüklerince düzenlenecek miras payının temlikine ilişkin sözleşmelerin terekedeki bütün miras paylarını kapsamasına gerek bulunmadığı, mirasçılar arasında yapılacak miras payı temliklerinin iştirak hali bozulmadan yine iştirak halinde mülkiyet olarak, payını devreden mirasçı veya mirasçıların yerlerine devralan mirasçı veya mirasçılar yazılmak suretiyle tescil işlemlerinin yapılması gerektiği,</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Sadece mirasçılardan bir veya bir kısmı ile üçüncü şahıs (mirasçı olmayan) arasında miras payı temlik sözleşmesinin yapılmasının mümkün olduğu, ancak üçüncü kişinin hakkının, mirasın taksimi veya iştirakin bozulmasından sonra miras payını temlik eden mirasçıya ait payın kendisine verilmesini istemekten ibaret olduğundan, üçüncü kişiye yapılan miras payı temlik sözleşmelerinin, tapu sicil müdürlüklerince düzenlenmesi mümkün olmadığı gibi, noterler tarafından düzenlenen ve tarafları bağlayan bu tür sözleşmelerin iştirak çözülmediği sürece tescili edilmeyeceğinden</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bahsedilmiştir. Kaldı ki, diğer durumlarda tescil taleplerinin karşılanamayacağına ilişkin bir düzenleme bulunmamaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Buna rağmen uygulamada tapu müdürlüklerince, miras yoluyla gelen gayrimenkullerde (elbirliği mülkiyet halinde) mirasçılar adına intikal sağlandıktan sonra miras taksim sözleşmelerinin tescil edildiği öğrenilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Açıklanan nedenlerle; mevzuata uygun şekilde noterlerde düzenlenen miras payının devri ve miras taksim sözleşmelerinin tapu müdürlüklerince tescil edilmesi gerektiği, ayrıca ilgililerden intikal ve satış vekâletnamesi istenmesinin yasal bir dayanağının bulunmadığı düşünülmüştür.Bilgilerinize rica ederim.  &nbsp; &nbsp; &nbsp; &nbsp; &nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Dursun CİN</span><br />\n\n<span class=\"f_Arial12\">Başkan</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">20/05/2020 Huk. Danışmanlık Personeli  &nbsp; &nbsp; : F.KORKMAZ</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">20/05/2020 Hukuki Danışman  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; : Ş.ARTAR</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">20/05/2020 Genel Sekreter Yard.  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;: B.EMEL</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">20/05/2020 Genel Sekreter  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; : İ.GÜL</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"miras-payinin-devri-ve-miras-taksim-sozlesmesi.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:25:51.197919"
}