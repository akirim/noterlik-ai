{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\mirascilik-belgesi-yonetmeligi.html",
    "title": "MİRASÇILIK BELGESİ YÖNETMELİĞİ - TNB",
    "description": "Resmi Gazete Tarihi: 04.10.2011 Resmi Gazete Sayısı: 28074     BİRİNCİ BÖLÜM Amaç, Kapsam ve Dayanak Amaç MADDE 1 – (1) Bu Yönetmeliğin amacı, mirasçılık belgesi verilmesi v",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ MİRASÇILIK BELGESİ YÖNETMELİĞİ - TNB Email Gönder MİRASÇILIK BELGESİ YÖNETMELİĞİ - TNB << Fihrist-Ana sayfa >> MİRASÇILIK BELGESİ VERİLMESİ VE TERK EDEN EŞİN ORTAK KONUTA DAVET EDİLMESİ İŞLEMLERİNİN NOTERLER TARAFINDAN YAPILMASINA İLİŞKİN USUL VE ESASLAR HAKKINDA YÖNETMELİK ÇEKİŞMESİZ-İŞLEMLER     MİRASÇILIK BELGESİ    15 SAYILI GENELGE    MEVZUAT Resmi Gazete Tarihi: 04.10.2011 Resmi Gazete Sayısı: 28074 BİRİNCİ BÖLÜM Amaç, Kapsam ve Dayanak Amaç MADDE 1 – (1) Bu Yönetmeliğin amacı, mirasçılık belgesi verilmesi ve terk eden eşin ortak konuta davet edilmesi işlemlerinin noterler tarafından yapılmasına ilişkin usul ve esasları düzenlemektir. Kapsam MADDE 2 – (1) Bu Yönetmelik; nüfus kayıtlarının yeterli olduğu, yargılamanın gerekmediği veya talep edenin yabancı olmadığı hallerde mirasçılık belgesi verilmesi ve terk eden eşin ortak konuta davet edilmesi işlemlerinin mahkemeler yanında noterliklerce yapılabilmesine ilişkin usul ve esasları kapsar. Dayanak MADDE 3 – (1) Bu Yönetmelik, 18/1/1972 tarihli ve 1512 sayılı Noterlik Kanununun 71/A, 71/B ve 71/C maddelerine dayanılarak hazırlanmıştır. İKİNCİ BÖLÜM Mirasçılık Belgesi Verilmesi Belge verilmesi MADDE 4 – (1) Noter, başvuru üzerine nüfus kayıtlarını inceleyerek öncelikle ilgilinin yasal mirasçı olup olmadığını tespit eder. (2) Mirasçılığın tespitinde ilgili tarafından sunulacak güncel nüfus kayıt örnekleri veya noter tarafından elektronik ortamda temin edilecek kayıtlar esas alınır. Nüfus kayıt örneğinin elektronik ortamda temin edilememesi halinde, bu kayıtlar noterce nüfus müdürlüğünden yazıyla da istenebilir. (3) İlgilinin nüfus kayıtlarına göre yasal mirasçı olduğunun tespit edilmesi halinde özel kanunlardaki usuller de dikkate alınarak ilgiliye, miras paylarını gösterir mirasçılık belgesi ve suretleri verilir. Belge verilemeyecek haller MADDE 5 – (1) Nüfus kayıtlarının mirasçılık belgesi verilmesi konusunda yeterli olmaması, yabancılar tarafından talep edilmesi veya mirasçılık belgesi verilmesinin bilirkişi incelemesi yapılmasını, tanık dinlenmesini gerektirmesi ya da talebin yabancılık unsuru taşıması gibi yargılamayı gerektiren durumlarda, noterlerce mirasçılık belgesi verilemez. İtiraz MADDE 6 – (1) Noterlikçe verilen mirasçılık belgesi hakkında, başvuruyu yapan ya da bu belge sebebiyle menfaatinin ihlal edildiğini iddia edenler tarafından, 12/1/2011 tarihli ve 6100 sayılı Hukuk Muhakemeleri Kanununa göre yetkili sulh hukuk mahkemesine itirazda bulunulabilir. İtiraz üzerine verilen kararın bir örneği mirasçılık belgesini veren noterliğe ve Türkiye Noterler Birliğine bildirilir. ÜÇÜNCÜ BÖLÜM Terk Eden Eşin Ortak Konuta Daveti Ortak konuta davet MADDE 7 – (1) Noter, 22/11/2001 tarihli ve 4721 sayılı Türk Medeni Kanununun 164 üncü maddesinde düzenlenen terk nedenine dayalı boşanma davasının ön koşulu olan terk ihtarının yapılmasını talep eden eşin istemi üzerine ihtarname düzenler. İhtar, dava şartları incelenmeksizin yapılır. İhtarın şekli MADDE 8 – (1) Terk eden eşe gönderilen ihtar; a) İhtar gönderen eşin ad, soyad ve adresini, b) İhtar gönderilen eşin ad, soyad ve adresini, c) Davet edilen ortak konutun adresini, ç) Davet edilen eş ve yanında çocukları varsa bunların ortak konuta dönmesi için gereken giderler ile konuta kabul edilmemesi halinde dönüş için yol ve konaklama giderlerini karşılayacak yeterli paranın konutta teslim şeklinde gönderilmesi durumunda buna ilişkin açıklamayı, d) Davet edilen konuta ait anahtarın bulunduğu yeri, e) İki ay içinde dönmesi gerektiğini, dönmemesi halinde hakkında Türk Medeni Kanununun 164 üncü maddesine göre boşanma davasının açılabileceğini, kapsar. (2) Ortak konutu terk etmeye zorlayan veya haklı bir sebep olmaksızın ortak konuta dönmeyi engelleyen eşe de ihtar gönderilir. Terk ihtarının tebliği MADDE 9 – (1) Terk eden eşe ihtar 11/2/1959 tarihli ve 7201 sayılı Tebligat Kanunu hükümlerine göre yapılır. DÖRDÜNCÜ BÖLÜM Ortak Hükümler Başvuru tutanağının düzenlenmesi MADDE 10 – (1) Mirasçılık belgesi verilmesi veya terk eden eşin ortak konuta davet edilmesi talepleri sözlü veya yazılı olarak yapılabilir. Başvuru üzerine talep tutanağa geçirilir. Tutanağın düzenlenmesinde Türkiye Noterler Birliğinin bu Yönetmelik hükümleri gereğince hazırlayacağı formlar kullanılır. İşlem yapmaya yetkili kişiler MADDE 11 – (1) Bu Yönetmelik uyarınca yapılacak işlemler, bizzat noter veya noterlik dairesinde kendisine imza yetkisi verilmiş olan hukuk fakültesi mezunu görevli ya da noter stajyeri tarafından yerine getirilir. Belgelerin saklanması ve mahkemeye gönderilmesi MADDE 12 – (1) Noterlik Kanununun 71/A maddesi uyarınca düzenlenen evrak, genel usullere göre saklanır. Bu evrakın imzalı örneği 13/7/1976 tarihli ve 15645 sayılı  Resmi Gazete’de yayımlanan Noterlik Kanunu Yönetmeliğinin 56.maddesinde belirtilen dosya ve kartonların dışında ayrıca özel bir dosyada tutulur. Bu dosyanın oluşturulmasına ilişkin usul Türkiye Noterler Birliği tarafından belirlenir. (2) Mirasçılık belgesine itiraz edilmesi halinde mirasçılık belgesi veya terke dayalı boşanma davası açılması durumunda ihtarname, ilgili mahkemenin talebi halinde özel dosyasından çıkartılıp mahkemeye doğrudan gönderilir. Bilgi ve belgelerin elektronik ortamda paylaşımı ve kaydı MADDE 13 – (1) Bu Yönetmelik kapsamında yapılacak işlemler ve bu işlemlere ilişkin bilgi ve belge alışverişi, gerektiğinde güvenli elektronik imza kullanılmak suretiyle, elektronik ortamda da gerçekleştirilebilir. Bu şekilde yapılan işlemler elektronik ortamda merkezi olarak kaydedilir. Nüfus kaydı sorgulaması MADDE 14 – (1) Kimlik Paylaşımı Sisteminden ve Adres Paylaşımı Sisteminden yapılan sorgulama giderleri ilgiliden makbuz karşılığında tahsil edilir. Noterlik Kanunu Yönetmeliğinin uygulanacağı haller MADDE 15 – (1) Bu Yönetmelikte hüküm bulunmayan hallerde Noterlik Kanunu Yönetmeliği hükümleri uygulanır. Yürürlük MADDE 16 – (1) Bu Yönetmelik yayımı tarihinde yürürlüğe girer. Yürütme MADDE 17 – (1) Bu Yönetmelik hükümlerini Adalet Bakanı yürütür. Güncelleme: 13.10.2022 © Noterlik Rehberi (Sait Doğan - Sakarya 5. Noteri)",
    "headings": [],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fmirascilik-belgesi-yonetmeligi.html",
        "title": "",
        "target": "",
        "type": "internal"
      },
      {
        "text": "MİRASÇILIK BELGESİ YÖNETMELİĞİ - TNB",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?mirascilik-belgesi-yonetmeligi.html",
        "title": "",
        "target": "_top",
        "type": "internal"
      },
      {
        "text": "MİRASÇILIK BELGESİ VERİLMESİ VE TERK EDEN EŞİN ORTAK KONUTA DAVET EDİLMESİ İŞLEMLERİNİN NOTERLER TARAFINDAN YAPILMASINA İLİŞKİN USUL VE ESASLAR HAKKINDA YÖNETMELİK",
        "href": "http://www.mevzuat.gov.tr/Metin.Aspx?MevzuatKod=7.5.15358&MevzuatIliski=0&sourceXmlSearch=M%C4%B0RAS%C3%87ILIK%20BELGES%C4%B0%20VER%C4%B0LMES%C4%B0",
        "title": "",
        "target": "_blank",
        "type": "external"
      },
      {
        "text": "ÇEKİŞMESİZ-İŞLEMLER",
        "href": "cekismesiz-islemler-dizini.html",
        "title": "CEKISMESIZ-ISLEMLER DİZİNİ",
        "target": "",
        "type": "internal"
      },
      {
        "text": "MİRASÇILIK BELGESİ",
        "href": "mirascilik-belgesi.html",
        "title": "MİRASÇILIK BELGESİ",
        "target": "",
        "type": "internal"
      },
      {
        "text": "15 SAYILI GENELGE",
        "href": "mirascilik-belgesi-verilmesi-terk-eden-esin-ortak-konuta-daveti-birlestirilmis-15-sayili-genelge.html#mrasilikbelgeslemler",
        "title": "MIRASCILIK-BELGESI-VERILMESI-TERK-EDEN-ESIN-ORTAK-KONUTA-DAVETI-BIRLESTIRILMIS-15-SAYILI-GENELGE",
        "target": "",
        "type": "internal"
      },
      {
        "text": "MEVZUAT",
        "href": "mirascilik-belgesi-mevzuat.html",
        "title": "MIRASCILIK-BELGESI-MEVZUAT",
        "target": "",
        "type": "internal"
      },
      {
        "text": "Noterlik Kanunu Yönetmeliğinin 56.maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Noterlik Kanunu Yönetmeliği",
        "href": "noterlik-kanunu-yonetmeligi.html",
        "title": "",
        "target": "",
        "type": "internal"
      },
      {
        "text": "Güncelleme: 13.10.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "MİRASÇILIK BELGESİ YÖNETMELİĞİ - TNB"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>MİRASÇILIK BELGESİ YÖNETMELİĞİ - TNB</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Resmi Gazete Tarihi: 04.10.2011 Resmi Gazete Sayısı: 28074 &nbsp; &nbsp; BİRİNCİ BÖLÜM Amaç, Kapsam ve Dayanak Amaç MADDE 1 – (1) Bu Yönetmeliğin amacı, mirasçılık belgesi verilmesi v\" />\n\n   <link rel=\"canonical\" content=\"noterlikrehberi.net/rehber/index.html?mirascilik-belgesi-yonetmeligi.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"mirascilik-belgesi-yonetmeligi.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"MİRASÇILIK BELGESİ YÖNETMELİĞİ - TNB\",\n\n   mailsubject: \"Tavsiye: Noterlik Rehberi - MİRASÇILIK BELGESİ VERİLMESİ VE TERK EDEN EŞİN ORTAK KONUTA DAVET EDİLMESİ İŞLEMLERİNİN NOTERLER TARAFINDAN YAPILMASINA İLİŞKİN USUL VE ESASLAR HAKKINDA YÖNETMELİK &nbsp; &nbsp;ÇEKİŞMESİZ-İŞLEMLER &nbsp; &nbsp;MİRASÇILIK BELGESİ&nbsp; &nbsp;15 SAYILI GENELGE&nbsp; &nbsp;MEVZUAT\",\n\n   sharesubject: \"Noterlik Rehberi - MİRASÇILIK BELGESİ VERİLMESİ VE TERK EDEN EŞİN ORTAK KONUTA DAVET EDİLMESİ İŞLEMLERİNİN NOTERLER TARAFINDAN YAPILMASINA İLİŞKİN USUL VE ESASLAR HAKKINDA YÖNETMELİK &nbsp; &nbsp;ÇEKİŞMESİZ-İŞLEMLER &nbsp; &nbsp;MİRASÇILIK BELGESİ&nbsp; &nbsp;15 SAYILI GENELGE&nbsp; &nbsp;MEVZUAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"MIRASCILIK-BELGESI-YONETMELIGI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"mirascilik-belgesi-yonetmeligi.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?mirascilik-belgesi-yonetmeligi.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?mirascilik-belgesi-yonetmeligi.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?mirascilik-belgesi-yonetmeligi.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?mirascilik-belgesi-yonetmeligi.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fmirascilik-belgesi-yonetmeligi.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>MİRASÇILIK BELGESİ YÖNETMELİĞİ - TNB</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?mirascilik-belgesi-yonetmeligi.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<p style=\"text-align: center;\"><a href=\"http://www.mevzuat.gov.tr/Metin.Aspx?MevzuatKod=7.5.15358&amp;MevzuatIliski=0&amp;sourceXmlSearch=M%C4%B0RAS%C3%87ILIK%20BELGES%C4%B0%20VER%C4%B0LMES%C4%B0\" target=\"_blank\" onclick=\"return HMTrackTopiclink(this);\" class=\"weblink\">MİRASÇILIK BELGESİ VERİLMESİ VE TERK EDEN EŞİN ORTAK KONUTA DAVET EDİLMESİ İŞLEMLERİNİN NOTERLER TARAFINDAN YAPILMASINA İLİŞKİN USUL VE ESASLAR HAKKINDA YÖNETMELİK</a></p>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"cekismesiz-islemler-dizini.html\" class=\"topiclink\" title=\"CEKISMESIZ-ISLEMLER DİZİNİ\">ÇEKİŞMESİZ-İŞLEMLER </a>  &nbsp; <a href=\"mirascilik-belgesi.html\" class=\"topiclink\" title=\"MİRASÇILIK BELGESİ\">MİRASÇILIK BELGESİ</a>  &nbsp; <a href=\"mirascilik-belgesi-verilmesi-terk-eden-esin-ortak-konuta-daveti-birlestirilmis-15-sayili-genelge.html#mrasilikbelgeslemler\" class=\"topiclink\" title=\"MIRASCILIK-BELGESI-VERILMESI-TERK-EDEN-ESIN-ORTAK-KONUTA-DAVETI-BIRLESTIRILMIS-15-SAYILI-GENELGE\">15 SAYILI GENELGE</a>  &nbsp; <a href=\"mirascilik-belgesi-mevzuat.html\" class=\"topiclink\" title=\"MIRASCILIK-BELGESI-MEVZUAT\">MEVZUAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"text-align: center; page-break-inside: avoid; page-break-after: avoid;\"><span class=\"f_Arial12\" style=\"font-size: 13px;\">Resmi Gazete Tarihi: 04.10.2011</span></p>\n\n<p class=\"p_Arial12\" style=\"text-align: center; page-break-inside: avoid; page-break-after: avoid;\"><span class=\"f_Arial12\" style=\"font-size: 13px;\">Resmi Gazete Sayısı: 28074</span></p>\n\n<p style=\"text-align: center;\">&nbsp;</p>\n\n<p style=\"text-align: center;\"><span style=\"font-weight: bold;\">&nbsp;</span></p>\n\n<p style=\"text-align: center;\"><span style=\"font-weight: bold;\">BİRİNCİ BÖLÜM</span></p>\n\n<p style=\"text-align: center;\"><span style=\"font-weight: bold;\">Amaç, Kapsam ve Dayanak</span></p>\n\n<p style=\"text-indent: 37px;\"><span style=\"font-weight: bold;\">Amaç</span></p>\n\n<p style=\"text-indent: 37px;\"><span style=\"font-weight: bold;\">MADDE 1</span> – (1) Bu Yönetmeliğin amacı, mirasçılık belgesi verilmesi ve terk eden eşin ortak konuta davet edilmesi işlemlerinin noterler tarafından yapılmasına ilişkin usul ve esasları düzenlemektir.</p>\n\n<p style=\"text-indent: 37px;\"><span style=\"font-weight: bold;\">Kapsam</span></p>\n\n<p style=\"text-indent: 37px;\"><span style=\"font-weight: bold;\">MADDE 2</span> – (1) Bu Yönetmelik; nüfus kayıtlarının yeterli olduğu, yargılamanın gerekmediği veya talep edenin yabancı olmadığı hallerde mirasçılık belgesi verilmesi ve terk eden eşin ortak konuta davet edilmesi işlemlerinin mahkemeler yanında noterliklerce yapılabilmesine ilişkin usul ve esasları kapsar.</p>\n\n<p style=\"text-indent: 37px;\"><span style=\"font-weight: bold;\">Dayanak</span></p>\n\n<p style=\"text-indent: 37px;\"><span style=\"font-weight: bold;\">MADDE 3</span> – (1) Bu Yönetmelik, 18/1/1972 tarihli ve 1512 sayılı Noterlik Kanununun 71/A, 71/B ve 71/C maddelerine dayanılarak hazırlanmıştır.</p>\n\n<p>&nbsp;</p>\n\n<p style=\"text-align: center;\"><span style=\"font-weight: bold;\">İKİNCİ BÖLÜM</span></p>\n\n<p style=\"text-align: center;\"><span style=\"font-weight: bold;\">Mirasçılık Belgesi Verilmesi</span></p>\n\n<p style=\"text-indent: 37px;\"><span style=\"font-weight: bold;\">Belge verilmesi</span></p>\n\n<p style=\"text-indent: 37px;\"><a id=\"4\" class=\"hmanchor\"></a><span style=\"font-weight: bold;\">MADDE 4</span> – (1) Noter, başvuru üzerine nüfus kayıtlarını inceleyerek öncelikle ilgilinin yasal mirasçı olup olmadığını tespit eder.</p>\n\n<p style=\"text-indent: 37px;\">(2) Mirasçılığın tespitinde ilgili tarafından sunulacak güncel nüfus kayıt örnekleri veya noter tarafından elektronik ortamda temin edilecek kayıtlar esas alınır. Nüfus kayıt örneğinin elektronik ortamda temin edilememesi halinde, bu kayıtlar noterce nüfus müdürlüğünden yazıyla da istenebilir.</p>\n\n<p style=\"text-indent: 37px;\">(3) İlgilinin nüfus kayıtlarına göre yasal mirasçı olduğunun tespit edilmesi halinde özel kanunlardaki usuller de dikkate alınarak ilgiliye, miras paylarını gösterir mirasçılık belgesi ve suretleri verilir.</p>\n\n<p style=\"text-indent: 37px;\"><span style=\"font-weight: bold;\">Belge verilemeyecek haller</span></p>\n\n<p style=\"text-indent: 37px;\"><a id=\"5\" class=\"hmanchor\"></a><span style=\"font-weight: bold;\">MADDE 5</span> – (1) Nüfus kayıtlarının mirasçılık belgesi verilmesi konusunda yeterli olmaması, yabancılar tarafından talep edilmesi veya mirasçılık belgesi verilmesinin bilirkişi incelemesi yapılmasını, tanık dinlenmesini gerektirmesi ya da talebin yabancılık unsuru taşıması gibi yargılamayı gerektiren durumlarda, noterlerce mirasçılık belgesi verilemez.</p>\n\n<p style=\"text-indent: 37px;\"><span style=\"font-weight: bold;\">İtiraz</span></p>\n\n<p style=\"text-indent: 37px;\"><a id=\"6\" class=\"hmanchor\"></a><span style=\"font-weight: bold;\">MADDE 6</span> – (1) Noterlikçe verilen mirasçılık belgesi hakkında, başvuruyu yapan ya da bu belge sebebiyle menfaatinin ihlal edildiğini iddia edenler tarafından, 12/1/2011 tarihli ve 6100 sayılı Hukuk Muhakemeleri Kanununa göre yetkili sulh hukuk mahkemesine itirazda bulunulabilir. İtiraz üzerine verilen kararın bir örneği mirasçılık belgesini veren noterliğe ve Türkiye Noterler Birliğine bildirilir.</p>\n\n<p><span style=\"font-weight: bold;\">&nbsp;</span></p>\n\n<p style=\"text-align: center;\"><span style=\"font-weight: bold;\">ÜÇÜNCÜ BÖLÜM</span></p>\n\n<p style=\"text-align: center;\"><span style=\"font-weight: bold;\">Terk Eden Eşin Ortak Konuta Daveti</span></p>\n\n<p style=\"text-indent: 37px;\"><span style=\"font-weight: bold;\">Ortak konuta davet</span></p>\n\n<p style=\"text-indent: 37px;\"><a id=\"7\" class=\"hmanchor\"></a><span style=\"font-weight: bold;\">MADDE 7</span> – (1) Noter, 22/11/2001 tarihli ve 4721 sayılı Türk Medeni Kanununun 164 üncü maddesinde düzenlenen terk nedenine dayalı boşanma davasının ön koşulu olan terk ihtarının yapılmasını talep eden eşin istemi üzerine ihtarname düzenler. İhtar, dava şartları incelenmeksizin yapılır.</p>\n\n<p style=\"text-indent: 37px;\"><span style=\"font-weight: bold;\">İhtarın şekli</span></p>\n\n<p style=\"text-indent: 37px;\"><a id=\"8\" class=\"hmanchor\"></a><span style=\"font-weight: bold;\">MADDE 8</span> – (1) Terk eden eşe gönderilen ihtar;</p>\n\n<p style=\"text-indent: 37px;\">a) İhtar gönderen eşin ad, soyad ve adresini,</p>\n\n<p style=\"text-indent: 37px;\">b) İhtar gönderilen eşin ad, soyad ve adresini,</p>\n\n<p style=\"text-indent: 37px;\">c) Davet edilen ortak konutun adresini,</p>\n\n<p style=\"text-indent: 37px;\">ç) Davet edilen eş ve yanında çocukları varsa bunların ortak konuta dönmesi için gereken giderler ile konuta kabul edilmemesi halinde dönüş için yol ve konaklama giderlerini karşılayacak yeterli paranın konutta teslim şeklinde gönderilmesi durumunda buna ilişkin açıklamayı,</p>\n\n<p style=\"text-indent: 37px;\">d) Davet edilen konuta ait anahtarın bulunduğu yeri,</p>\n\n<p style=\"text-indent: 37px;\">e) İki ay içinde dönmesi gerektiğini, dönmemesi halinde hakkında Türk Medeni Kanununun 164 üncü maddesine göre boşanma davasının açılabileceğini,</p>\n\n<p style=\"text-indent: 37px;\">kapsar.</p>\n\n<p style=\"text-indent: 37px;\">(2) Ortak konutu terk etmeye zorlayan veya haklı bir sebep olmaksızın ortak konuta dönmeyi engelleyen eşe de ihtar gönderilir.</p>\n\n<p style=\"text-indent: 37px;\"><span style=\"font-weight: bold;\">Terk ihtarının tebliği</span></p>\n\n<p style=\"text-indent: 37px;\"><a id=\"9\" class=\"hmanchor\"></a><span style=\"font-weight: bold;\">MADDE 9</span> – (1) Terk eden eşe ihtar 11/2/1959 tarihli ve 7201 sayılı Tebligat Kanunu hükümlerine göre yapılır.</p>\n\n<p>&nbsp;</p>\n\n<p style=\"text-align: center;\"><span style=\"font-weight: bold;\">DÖRDÜNCÜ BÖLÜM</span></p>\n\n<p style=\"text-align: center;\"><span style=\"font-weight: bold;\">Ortak Hükümler</span></p>\n\n<p style=\"text-indent: 37px;\"><span style=\"font-weight: bold;\">Başvuru tutanağının düzenlenmesi</span></p>\n\n<p style=\"text-indent: 37px;\"><a id=\"10\" class=\"hmanchor\"></a><span style=\"font-weight: bold;\">MADDE 10</span> – (1) Mirasçılık belgesi verilmesi veya terk eden eşin ortak konuta davet edilmesi talepleri sözlü veya yazılı olarak yapılabilir. Başvuru üzerine talep tutanağa geçirilir. Tutanağın düzenlenmesinde Türkiye Noterler Birliğinin bu Yönetmelik hükümleri gereğince hazırlayacağı formlar kullanılır.</p>\n\n<p style=\"text-indent: 37px;\"><span style=\"font-weight: bold;\">İşlem yapmaya yetkili kişiler</span></p>\n\n<p style=\"text-indent: 37px;\"><a id=\"11\" class=\"hmanchor\"></a><span style=\"font-weight: bold;\">MADDE 11</span> – (1) Bu Yönetmelik uyarınca yapılacak işlemler, bizzat noter veya noterlik dairesinde kendisine imza yetkisi verilmiş olan hukuk fakültesi mezunu görevli ya da noter stajyeri tarafından yerine getirilir.</p>\n\n<p style=\"text-indent: 37px;\"><span style=\"font-weight: bold;\">Belgelerin saklanması ve mahkemeye gönderilmesi</span></p>\n\n<p style=\"text-indent: 37px;\"><a id=\"12\" class=\"hmanchor\"></a><span style=\"font-weight: bold;\">MADDE 12</span> – (1) Noterlik Kanununun 71/A maddesi uyarınca düzenlenen evrak, genel usullere göre saklanır. Bu evrakın imzalı örneği 13/7/1976 tarihli ve 15645 sayılı &nbsp;Resmi Gazete’de yayımlanan <a href=\"javascript:void(0);\" onclick=\"return hmshowPopup(event, popid_1668834274X, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanunu Yönetmeliğinin 56.maddesi</a>nde belirtilen dosya ve kartonların dışında ayrıca özel bir dosyada tutulur. Bu dosyanın oluşturulmasına ilişkin usul Türkiye Noterler Birliği tarafından belirlenir.</p>\n\n<p style=\"text-indent: 37px;\">(2) Mirasçılık belgesine itiraz edilmesi halinde mirasçılık belgesi veya terke dayalı boşanma davası açılması durumunda ihtarname, ilgili mahkemenin talebi halinde özel dosyasından çıkartılıp mahkemeye doğrudan gönderilir.</p>\n\n<p style=\"text-indent: 37px;\"><span style=\"font-weight: bold;\">Bilgi ve belgelerin elektronik ortamda paylaşımı ve kaydı</span></p>\n\n<p style=\"text-indent: 37px;\"><a id=\"13\" class=\"hmanchor\"></a><span style=\"font-weight: bold;\">MADDE 13</span> – (1) Bu Yönetmelik kapsamında yapılacak işlemler ve bu işlemlere ilişkin bilgi ve belge alışverişi, gerektiğinde güvenli elektronik imza kullanılmak suretiyle, elektronik ortamda da gerçekleştirilebilir. Bu şekilde yapılan işlemler elektronik ortamda merkezi olarak kaydedilir.</p>\n\n<p style=\"text-indent: 37px;\"><span style=\"font-weight: bold;\">Nüfus kaydı sorgulaması</span></p>\n\n<p style=\"text-indent: 37px;\"><a id=\"14\" class=\"hmanchor\"></a><span style=\"font-weight: bold;\">MADDE 14</span> – (1) Kimlik Paylaşımı Sisteminden ve Adres Paylaşımı Sisteminden yapılan sorgulama giderleri ilgiliden makbuz karşılığında tahsil edilir.</p>\n\n<p style=\"text-indent: 37px;\"><span style=\"font-weight: bold;\"><a href=\"noterlik-kanunu-yonetmeligi.html\" class=\"topiclink\">Noterlik Kanunu Yönetmeliği</a>nin uygulanacağı haller</span></p>\n\n<p style=\"text-indent: 37px;\"><span style=\"font-weight: bold;\">MADDE 15</span> – (1) Bu Yönetmelikte hüküm bulunmayan hallerde Noterlik Kanunu Yönetmeliği hükümleri uygulanır.</p>\n\n<p style=\"text-indent: 37px;\"><span style=\"font-weight: bold;\">Yürürlük</span></p>\n\n<p style=\"text-indent: 37px;\"><span style=\"font-weight: bold;\">MADDE 16</span> – (1) Bu Yönetmelik yayımı tarihinde yürürlüğe girer.</p>\n\n<p style=\"text-indent: 37px;\"><span style=\"font-weight: bold;\">Yürütme</span></p>\n\n<p style=\"text-indent: 37px;\"><span style=\"font-weight: bold;\">MADDE 17</span> – (1) Bu Yönetmelik hükümlerini Adalet Bakanı yürütür.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"mirascilik-belgesi-yonetmeligi.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 13.10.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:25:56.236679"
}