{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\mirastan-feragat-edenin-olumu-bildirilmez.html",
    "title": "MİRASTAN FERAGAT EDENİN ÖLMESİ HALİNDE BİLDİRİM YAPILMASI GEREKMEZ.",
    "description": "Yayın Tarihi: 31.03.2022 Yayınlayan: HÜLYA YILMAZ Konu:Mirastan feragat edenin ölmesi halinde bildirim yapılması gerekmez. İçerik: Hukuki Danışmanlık –155 - 24/03/2022",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ MİRASTAN FERAGAT EDENİN ÖLMESİ HALİNDE BİLDİRİM YAPILMASI GEREKMEZ. Email Gönder MİRASTAN FERAGAT EDENİN ÖLMESİ HALİNDE BİLDİRİM YAPILMASI GEREKMEZ. << Fihrist-Ana sayfa >> MİRASTAN FERAGAT EDENİN ÖLMESİ HALİNDE BİLDİRİM YAPILMASI GEREKMEZ. ÖLÜME BAĞLI TASARRUFLAR    TNB-HUK.DANIŞ.GÖRÜŞ    18 SAYILI GENELGE    MEVZUAT Yayın Tarihi: 31.03.2022 Yayınlayan: HÜLYA YILMAZ Konu:Mirastan feragat edenin ölmesi halinde bildirim yapılması gerekmez. İçerik: Hukuki Danışmanlık –155 - 24/03/2022 Sayın ...... Noteri İlgi :    28.01.2022  gün ve 2022/43 Muh. sayılı yazınız. İlgi yazınız Yönetim Kurulunun 14.03.2022 tarihli toplantısında görüşülmüştür. 1512 sayılı Noterlik Kanununun 69 uncu maddesinin birinci fıkrası uyarınca; Noterlerin açık veya kapalı olarak verilen vasiyetnameleri saklayarak buna dair bir tutanak düzenlediği ve gerek bu suretle saklanan vasiyetnameleri, gerek noterler tarafından düzenlenen sair ölüme bağlı tasarrufları yapanların ölümü halinde bilgi verilmesi için, durumu bunların kayıtlı oldukları nüfus dairelerine yazı ile bildirdiği, Vasiyetnamelerin nüfus dairelerine bildirilme usulüne ilişkin, Noterlik Kanunu Yönetmeliğinin 135. maddesinde de Noterlik Kanununun 69 uncu maddesi hükmü uyarınca düzenlenen veya saklanmak üzere noterliklere teslim olunan vasiyetnameler hakkında vasiyette bulunanın ölümü halinde bilgi verilmesi için kayıtlı oldukları nüfus dairelerine yapılacak yazılı bildirimlerde, yukarıdaki maddede sözü edilen tescil talepnamesindeki bütün bilgilerin bulunmasının zorunlu olduğu, nüfus memurlarının, Türkiye Noterler Birliği tarafından gönderilecek tescil talepnamelerindeki bilgilerle noterler tarafından bildirilecek hususları ilgilinin nüfus kaydına aynen yazmakla yükümlü olduğu hükümleri yer almaktadır. Birliğimize ait (18) ve (24)sayılı birleştirilmiş genelgelerde, Adalet Bakanlığı Hukuk İşleri Genel Müdürlüğünün 5.5.2009 tarihli ve 11044 sayılı görüşüne yer verilmiş olup, anılan görüşte; Noterlik Kanununun 94. maddesinde, ‘Noterler tarafından yapılan işlemlerin örnekleri, ancak ilgililerine, kanuni mümessil veya vekillerine yahut da mirasçılarına verilir. Bu örnek, masrafı verilmek suretiyle o yerdeki noter eliyle diğer bir şehirdeki noterlikten de getirtilebilir. Ancak, Türk Kanunu Medenisi hükümlerine göre açılmadıkça, vasiyeti yapandan veya bu konuda özel yetkiyi kapsayan, noterlikten onaylı vekâletnameyi taşıyan vekilinden başkasına, vasiyetnamelerin örneği verilemez.’ hükmünün yer aldığı, Vasiyetnamenin hangi mahkeme tarafından açılabileceği ve alınacak koruma önlemlerinin Türk Medeni Kanununun 589. maddesinde düzenlendiği, vasiyetnameyi düzenleyenin ölmesinin akabinde, miras bırakanın ikametgâhı sulh hukuk mahkemesince, Türk Medeni Kanununda belirtilen hükümlere göre vasiyetname açılmadan önce, Noterlik Kanununun 94/son maddesinde belirtildiği gibi, vasiyetnamenin vasiyeti yapandan veya bu konuda özel yetkiyi kapsayan, noterlikten onaylı vekâletnameyi taşıyan vekilinden başkasına verilmesinin mümkün olmadığı, 55 inci madde hükmünün ancak belirtilen usulde vasiyetnamenin açılmasından sonra hüküm ifade edeceğinin belirtildiğinden, vasiyetname açılmadan önce vasiyetnamenin, vasiyeti yapandan veya bu konuda özel yetkiyi kapsayan, noterlikten onaylı vekâletnameyi taşıyan vekilinden başkasına verilmesinin mümkün olmadığı, açıklaması yer almıştır. Türk Medeni Kanununun 528. maddesinde; miras bırakanın, bir mirasçısı ile karşılıksız veya bir karşılık sağlanarak mirastan feragat sözleşmesi yapabileceği ve feragat edenin mirasçılık sıfatını kaybedeceği düzenlenmiştir. Türk Hukukunda miras sözleşmeleri arasında yer alan mirastan feragat sözleşmesi maddi anlamda bir ölüme bağlı tasarrufu ifade etmektedir. Ölüme bağlı tasarrufların etkilerini miras bırakanın ölümü anında yasa gereği kendiliğinden doğurması bakımından, mirastan feragatin de miras bırakanın bir ölüme bağlı tasarrufu olduğunu söyleyebiliriz. Feragat eden için, mirastan feragat sözleşmesi sağlar arası bir hukuki işlemdir. Miras bırakan açısından ölüme bağlı bir tasarruf olarak nitelendirilen mirastan feragat sözleşmesinde, feragat eden henüz mirasçı da değildir. Feragat eden sadece, bu ölüme bağlı tasarrufun tarafı olan müstakbel bir mirasçıdır ve sözleşmenin geçerli bir şekilde kurulmasıyla bu müstakbel mirasçılık sıfatından vazgeçmektedir ki bunun sonucu; tam bir feragat sözleşmesinin miras bırakanın ölümüne kadar bütün hükümleriyle ayakta kalması halinde, feragat edenin hiçbir zaman mirasçı olmayacağıdır. (İmre, Zahit; Erman, Hasan Miras Hukuku, İstanbul 2017, s. 196 vd.). Yukarıda yer alan açıklamalar hep birlikte değerlendirildiğinde; Kanun gereği vasiyetname şeklinde yapılması gerekli bir miras sözleşmesi türü olan mirastan feragat sözleşmesi yalnızca miras bırakan açısından ölüme bağlı tasarruf niteliğinde olup, mirastan feragat eden açısından ise sağlar arası işlem olduğundan, feragat edenin ölümünün sonuç doğurmaması nedeniyle sözleşmenin feragat edenin ölümü halinde açılamayacağı, dolayısıyla bu aşamada Cumhuriyet başsavcılığına tevdiine gerek bulunmadığı, nüfustan bildirilen ölüm kaydına ilişkin yazının cilbentteki ilgili evraka takılması ile yetinilebileceği, Murisin ölüm bilgisinin bildirilmesi halinde ise sözleşmenin Cumhuriyet başsavcılığına gönderilebileceği düşünülmektedir. Bilgilerinize rica ederim. Dursun CİN Başkan 24.03.2022 H. Danışmanlık Personeli      : M.ALATAN 24.03.2022 Hukuki Danışman Yard.          : D.SONGÜÇ 24.03.2022 Hukuki Danışman                    : Ş.ARTAR 24.03.2022 Genel Sekreter V.                     : B. EMEL Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "MİRASTAN FERAGAT EDENİN ÖLMESİ HALİNDE BİLDİRİM YAPILMASI GEREKMEZ.",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fmirastan-feragat-edenin-olumu-bildirilmez.html",
        "title": "",
        "target": "",
        "type": "internal"
      },
      {
        "text": "MİRASTAN FERAGAT EDENİN ÖLMESİ HALİNDE BİLDİRİM YAPILMASI GEREKMEZ.",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?mirastan-feragat-edenin-olumu-bildirilmez.html",
        "title": "",
        "target": "_top",
        "type": "internal"
      },
      {
        "text": "ÖLÜME BAĞLI TASARRUFLAR",
        "href": "olume-bagli-tasarruflar-dizini.html",
        "title": "ÖLÜME BAĞLI TASARRUFLAR",
        "target": "",
        "type": "internal"
      },
      {
        "text": "TNB-HUK.DANIŞ.GÖRÜŞ",
        "href": "olume-bagli-tasarruflar-tnb-hukuki-danismanlik-gorusleri.html",
        "title": "ÖLÜME BAĞLI TAS.HAK.TNB-HUKUKİ DANIŞMANLIK GÖRÜŞLERİ",
        "target": "",
        "type": "internal"
      },
      {
        "text": "18 SAYILI GENELGE",
        "href": "vasiyetnameler-mirastan-feragat-olunceye-kadar-bakma-sozlesmeleri-birlestirilmis-18-sayili-genelge.html",
        "title": "VASİYETNAMELER, MİRASTAN FERAGAT VE ÖLÜNCEYE KADAR BAKMA SÖZLEŞMELERİ HAK. BİRLEŞTİRİLMİŞ 18 SAYILI GENELGE",
        "target": "",
        "type": "internal"
      },
      {
        "text": "MEVZUAT",
        "href": "mevzuat-olume-bagli-tasarruflar.html",
        "title": "MEVZUAT - ÖLÜME BAĞLI TASARRUFLAR",
        "target": "",
        "type": "internal"
      },
      {
        "text": "Noterlik Kanunu Yönetmeliğinin 135. maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Türk Medeni Kanununun 589. maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Türk Medeni Kanununun 528. maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "MİRASTAN FERAGAT EDENİN ÖLMESİ HALİNDE BİLDİRİM YAPILMASI GEREKMEZ."
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>MİRASTAN FERAGAT EDENİN ÖLMESİ HALİNDE BİLDİRİM YAPILMASI GEREKMEZ.</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi: 31.03.2022 Yayınlayan: HÜLYA YILMAZ Konu:Mirastan feragat edenin ölmesi halinde bildirim yapılması gerekmez. İçerik:&nbsp;Hukuki Danışmanlık –155 - 24/03/2022&nbsp;\" />\n\n   <link rel=\"canonical\" content=\"noterlikrehberi.net/rehber/index.html?mirastan-feragat-edenin-olumu-bildirilmez.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"mirastan-feragat-edenin-olumu-bildirilmez.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"MİRASTAN FERAGAT EDENİN ÖLMESİ HALİNDE BİLDİRİM YAPILMASI GEREKMEZ.\",\n\n   mailsubject: \"Tavsiye: Noterlik Rehberi - MİRASTAN FERAGAT EDENİN ÖLMESİ HALİNDE BİLDİRİM YAPILMASI GEREKMEZ. &nbsp; &nbsp;ÖLÜME BAĞLI TASARRUFLAR&nbsp; &nbsp;TNB-HUK.DANIŞ.GÖRÜŞ&nbsp; &nbsp;18 SAYILI GENELGE&nbsp; &nbsp;MEVZUAT\",\n\n   sharesubject: \"Noterlik Rehberi - MİRASTAN FERAGAT EDENİN ÖLMESİ HALİNDE BİLDİRİM YAPILMASI GEREKMEZ. &nbsp; &nbsp;ÖLÜME BAĞLI TASARRUFLAR&nbsp; &nbsp;TNB-HUK.DANIŞ.GÖRÜŞ&nbsp; &nbsp;18 SAYILI GENELGE&nbsp; &nbsp;MEVZUAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"MIRASTAN-FERAGAT-EDENIN-OLUMU-BILDIRILMEZ\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"mirastan-feragat-edenin-olumu-bildirilmez.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?mirastan-feragat-edenin-olumu-bildirilmez.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?mirastan-feragat-edenin-olumu-bildirilmez.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?mirastan-feragat-edenin-olumu-bildirilmez.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?mirastan-feragat-edenin-olumu-bildirilmez.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fmirastan-feragat-edenin-olumu-bildirilmez.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>MİRASTAN FERAGAT EDENİN ÖLMESİ HALİNDE BİLDİRİM YAPILMASI GEREKMEZ.</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?mirastan-feragat-edenin-olumu-bildirilmez.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">MİRASTAN FERAGAT EDENİN ÖLMESİ HALİNDE BİLDİRİM YAPILMASI GEREKMEZ.</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"olume-bagli-tasarruflar-dizini.html\" class=\"topiclink\" title=\"ÖLÜME BAĞLI TASARRUFLAR\">ÖLÜME BAĞLI TASARRUFLAR</a>  &nbsp; <a href=\"olume-bagli-tasarruflar-tnb-hukuki-danismanlik-gorusleri.html\" class=\"topiclink\" title=\"ÖLÜME BAĞLI TAS.HAK.TNB-HUKUKİ DANIŞMANLIK GÖRÜŞLERİ\">TNB-HUK.DANIŞ.GÖRÜŞ</a>  &nbsp; <a href=\"vasiyetnameler-mirastan-feragat-olunceye-kadar-bakma-sozlesmeleri-birlestirilmis-18-sayili-genelge.html\" class=\"topiclink\" title=\"VASİYETNAMELER, MİRASTAN FERAGAT VE ÖLÜNCEYE KADAR BAKMA SÖZLEŞMELERİ HAK. BİRLEŞTİRİLMİŞ 18 SAYILI GENELGE\">18 SAYILI GENELGE</a>  &nbsp; <a href=\"mevzuat-olume-bagli-tasarruflar.html\" class=\"topiclink\" title=\"MEVZUAT - ÖLÜME BAĞLI TASARRUFLAR\">MEVZUAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"background: #ffffff;\"><span style=\"font-weight: bold;\">Yayın Tarihi: </span>31.03.2022</p>\n\n<p style=\"background: #ffffff;\"><span style=\"font-weight: bold;\">Yayınlayan: </span>HÜLYA YILMAZ</p>\n\n<p style=\"background: #ffffff;\"><span style=\"font-weight: bold;\">Konu:</span>Mirastan feragat edenin ölmesi halinde bildirim yapılması gerekmez.</p>\n\n<p style=\"background: #ffffff;\"><span style=\"font-weight: bold;\">İçerik:</span> Hukuki Danışmanlık –155 - 24/03/2022  </p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-weight: bold;\">Sayın ...... Noteri</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"> </p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: -47px; background: #ffffff; margin: 0 0 0 47px;\"><span style=\"font-weight: bold;\">İlgi :</span>  &nbsp; 28.01.2022  gün ve 2022/43 Muh. sayılı yazınız.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; &nbsp;İlgi yazınız Yönetim Kurulunun 14.03.2022 tarihli toplantısında görüşülmüştür.<br />\n\n&nbsp;</p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; 1512 sayılı Noterlik Kanununun 69 uncu maddesinin birinci fıkrası uyarınca; Noterlerin açık veya kapalı olarak verilen vasiyetnameleri saklayarak buna dair bir tutanak düzenlediği ve gerek bu suretle saklanan vasiyetnameleri, gerek noterler tarafından düzenlenen sair ölüme bağlı tasarrufları yapanların ölümü halinde bilgi verilmesi için, durumu bunların kayıtlı oldukları nüfus dairelerine yazı ile bildirdiği,<br />\n\n&nbsp;</p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Vasiyetnamelerin nüfus dairelerine bildirilme usulüne ilişkin, <a href=\"javascript:void(0);\" onclick=\"return hmshowPopup(event, popid_1254562730, this);\" class=\"popuplink\">Noterlik Kanunu Yönetmeliğinin 135. maddesi</a>nde de Noterlik Kanununun 69 uncu maddesi hükmü uyarınca düzenlenen veya saklanmak üzere noterliklere teslim olunan vasiyetnameler hakkında vasiyette bulunanın ölümü halinde bilgi verilmesi için kayıtlı oldukları nüfus dairelerine yapılacak yazılı bildirimlerde, yukarıdaki maddede sözü edilen tescil talepnamesindeki bütün bilgilerin bulunmasının zorunlu olduğu, nüfus memurlarının, Türkiye Noterler Birliği tarafından gönderilecek tescil talepnamelerindeki bilgilerle noterler tarafından bildirilecek hususları ilgilinin nüfus kaydına aynen yazmakla yükümlü olduğu hükümleri yer almaktadır.<br />\n\n&nbsp;</p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Birliğimize ait (18) ve (24)sayılı birleştirilmiş genelgelerde,<br />\n\n&nbsp;</p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Adalet Bakanlığı Hukuk İşleri Genel Müdürlüğünün 5.5.2009 tarihli ve 11044 sayılı görüşüne yer verilmiş olup, anılan görüşte; <br />\n\n&nbsp;</p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Noterlik Kanununun 94. maddesinde, ‘Noterler tarafından yapılan işlemlerin örnekleri, ancak ilgililerine, kanuni mümessil veya vekillerine yahut da mirasçılarına verilir. Bu örnek, masrafı verilmek suretiyle o yerdeki noter eliyle diğer bir şehirdeki noterlikten de getirtilebilir. Ancak, Türk Kanunu Medenisi hükümlerine göre açılmadıkça, vasiyeti yapandan veya bu konuda özel yetkiyi kapsayan, noterlikten onaylı vekâletnameyi taşıyan vekilinden başkasına, vasiyetnamelerin örneği verilemez.’ hükmünün yer aldığı,<br />\n\n&nbsp;</p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Vasiyetnamenin hangi mahkeme tarafından açılabileceği ve alınacak koruma önlemlerinin <a href=\"javascript:void(0);\" onclick=\"return hmshowPopup(event, popid_1010641193X, this);\" class=\"popuplink\">Türk Medeni Kanununun 589. maddesi</a>nde düzenlendiği, vasiyetnameyi düzenleyenin ölmesinin akabinde, miras bırakanın ikametgâhı sulh hukuk mahkemesince, Türk Medeni Kanununda belirtilen hükümlere göre vasiyetname açılmadan önce, Noterlik Kanununun 94/son maddesinde belirtildiği gibi, vasiyetnamenin vasiyeti yapandan veya bu konuda özel yetkiyi kapsayan, noterlikten onaylı vekâletnameyi taşıyan vekilinden başkasına verilmesinin mümkün olmadığı, 55 inci madde hükmünün ancak belirtilen usulde vasiyetnamenin açılmasından sonra hüküm ifade edeceğinin belirtildiğinden, vasiyetname açılmadan önce vasiyetnamenin, vasiyeti yapandan veya bu konuda özel yetkiyi kapsayan, noterlikten onaylı vekâletnameyi taşıyan vekilinden başkasına verilmesinin mümkün olmadığı, açıklaması yer almıştır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; <a href=\"javascript:void(0);\" onclick=\"return hmshowPopup(event, popid_1010641452X, this);\" class=\"popuplink\">Türk Medeni Kanununun 528. maddesi</a>nde; miras bırakanın, bir mirasçısı ile karşılıksız veya bir karşılık sağlanarak mirastan feragat sözleşmesi yapabileceği ve feragat edenin mirasçılık sıfatını kaybedeceği düzenlenmiştir.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Türk Hukukunda miras sözleşmeleri arasında yer alan mirastan feragat sözleşmesi maddi anlamda bir ölüme bağlı tasarrufu ifade etmektedir. Ölüme bağlı tasarrufların etkilerini miras bırakanın ölümü anında yasa gereği kendiliğinden doğurması bakımından, mirastan feragatin de miras bırakanın bir ölüme bağlı tasarrufu olduğunu söyleyebiliriz. Feragat eden için, mirastan feragat sözleşmesi sağlar arası bir hukuki işlemdir. Miras bırakan açısından ölüme bağlı bir tasarruf olarak nitelendirilen mirastan feragat sözleşmesinde, feragat eden henüz mirasçı da değildir. Feragat eden sadece, bu ölüme bağlı tasarrufun tarafı olan müstakbel bir mirasçıdır ve sözleşmenin geçerli bir şekilde kurulmasıyla bu müstakbel mirasçılık sıfatından vazgeçmektedir ki bunun sonucu; tam bir feragat sözleşmesinin miras bırakanın ölümüne kadar bütün hükümleriyle ayakta kalması halinde, feragat edenin hiçbir zaman mirasçı olmayacağıdır. (İmre, Zahit; Erman, Hasan Miras Hukuku, İstanbul 2017, s. 196 vd.).</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff;\">Yukarıda yer alan açıklamalar hep birlikte değerlendirildiğinde;</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff;\">Kanun gereği vasiyetname şeklinde yapılması gerekli bir miras sözleşmesi türü olan mirastan feragat sözleşmesi yalnızca miras bırakan açısından ölüme bağlı tasarruf niteliğinde olup, mirastan feragat eden açısından ise sağlar arası işlem olduğundan, feragat edenin ölümünün sonuç doğurmaması nedeniyle sözleşmenin feragat edenin ölümü halinde açılamayacağı, dolayısıyla bu aşamada Cumhuriyet başsavcılığına tevdiine gerek bulunmadığı, nüfustan bildirilen ölüm kaydına ilişkin yazının cilbentteki ilgili evraka takılması ile yetinilebileceği,<br />\n\n&nbsp;</p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Murisin ölüm bilgisinin bildirilmesi halinde ise sözleşmenin Cumhuriyet başsavcılığına gönderilebileceği düşünülmektedir. Bilgilerinize rica ederim.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-weight: bold;\">Dursun CİN</span></p>\n\n<p style=\"background: #ffffff;\"><span style=\"font-weight: bold;\">Başkan </span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">24.03.2022 H. Danışmanlık Personeli  &nbsp; &nbsp; : M.ALATAN</p>\n\n<p style=\"background: #ffffff;\">24.03.2022 Hukuki Danışman Yard.  &nbsp; &nbsp; &nbsp; &nbsp; : D.SONGÜÇ</p>\n\n<p style=\"background: #ffffff;\">24.03.2022 Hukuki Danışman  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; : Ş.ARTAR</p>\n\n<p style=\"background: #ffffff;\">24.03.2022 Genel Sekreter V.  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;: B. EMEL</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"mirastan-feragat-edenin-olumu-bildirilmez.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:25:57.285675"
}