{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\mirastan-feragat-sozlesmesinde-deger.html",
    "title": "MİRASTAN FERAGAT SÖZLEŞMESİNDE DEĞER",
    "description": "Yayın Tarihi:13.10.2023 Yayınlayan:MEHMET MERT ÖKDEM Konu:Mirastan Feragat Sözleşmesi - Miras Payının Devri Sözleşmesi 12.10.2022   Sayın ...... Noteri   İlgi:      29.07.",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ MİRASTAN FERAGAT SÖZLEŞMESİNDE DEĞER Email Gönder MİRASTAN FERAGAT SÖZLEŞMESİNDE DEĞER << Fihrist-Ana sayfa >> MİRASTAN FERAGAT SÖZLEŞMESİNDE DEĞER ÖLÜME BAĞLI TASARRUFLAR    TNB-HUK.DANIŞ.GÖRÜŞ    18 SAYILI GENELGE    MEVZUAT Yayın Tarihi:13.10.2023 Yayınlayan:MEHMET MERT ÖKDEM Konu:Mirastan Feragat Sözleşmesi - Miras Payının Devri Sözleşmesi 12.10.2022 Sayın ...... Noteri İlgi:      29.07.2022 tarih ve 2022/50 sayılı yazınız. Yönetim Kurulunun 19.09.2022 günlü toplantısında görüşülen ilgi yazınızda, ana ve babaları sağ olan ve altsoyu bulunmayan eşlerden birinin diğer eşin kardeşi lehine olmak üzere mirastan feragat sözleşmesi yapma talebiyle noterliğinize başvurduğu, literatürde üçüncü kişi lehine mirastan feragat yapılamayacağına ilişkin görüşler olduğu, Medeni Kanunun 678 nci maddesi doğrultusunda müstakbel murisin rıza ve katılımıyla miras payının devri sözleşmesi şeklinde yapılabileceği, NBS uygulamasında bu sözleşmenin sağlar arası tanıksız olarak yapıldığı ve nüfusa bildirilmediği fakat İstanbul Noter Odasının 2017 yılı rehberinde ve literatürde nüfusa bildirileceği ve tanıklı olarak ölüme bağlı tasarruf şeklinde yapılması yönünde ifadelerin bulunduğu, bu kapsamda murisin sağlığında rıza ve katılımı ile müstakbel mirasçı ve üçüncü şahıs arasında yapılan miras payının devri sözleşmesinin düzenleme şeklinde, ölüme bağlı tasarruf olarak tanıklı ve nüfusa bildirilir bir şekilde mi yapılacağı, yoksa nüfusa bildirim yapılmaksızın sağlar arası bir işlem olarak tanıksız olarak mı yapılması gerekeceği, Bu sözleşmelerin ivazlı veya ivazsız yapılmakla birlikte müstakbel murisin sağlığında yapılması halinde hali hazırdaki mal varlığının ayni değerlerinin istenerek bu bedeller üzerinden damga alınıp alınamayacağı, ivazlı ise ivaz değeriyle mevcut malvarlığı değerlerinin karşılaştırılıp karşılaştırmayacağı hususlarında görüş talep edildiği anlaşılmıştır. Konunun hukuki yönden incelenmesi sonucunda; Birliğimize ait (18) sayılı birleştirilmiş genelgede; “Miras sözleşmesinin iki türünden birisi olan \"Mirastan feragat sözleşmesi” Türk Medeni Kanunun 528 nci maddesinde yer almaktadır. Bu madde hükmüne göre; Mirasbırakan, bir mirasçısı ile karşılıksız veya bir karşılık sağlanarak mirastan feragat sözleşmesi yapabileceği ve feragat eden kişinin, mirasçılık sıfatını kaybeder. Bir karşılık sağlanarak mirastan feragat, sözleşmede aksi öngörülmedikçe feragat edenin altsoyu için de sonuç doğurur.” Birliğimize ait (31) sayılı birleştirilmiş genelgede; “Miras bırakanın sağlığında yapılan miras payının devri sözleşmesinde: (Türk Medeni Kanunu madde 678) Müstakbel bir mirasçı, ileride kendisine düşecek miras payını miras bırakanın sağlığında da diğer mirasçılara veya üçüncü bir kişiye devir edebilir. Ancak, bu sözleşmenin geçerli olabilmesi için miras bırakanın bu sözleşmeye katılması veya izin/muvafakat vermesi gerekir. Yargıtay 2 nci Hukuk Dairesinin 03.04.2003 Tarihli 2492-4868 sayılı kararında da açıklandığı üzere; beklenen miras hakkının devredilmesinde mirasçının tüm tasfiye payı üzerinde tasarrufta bulunmasına da gerek yoktur. İşlemin tasfiye payının bir bölümünü içermesi de mümkündür. Sözleşme yapısı itibariyle geciktirici şarta bağlıdır. Bu unsur sözleşmenin bünyesinde saklıdır.”  şeklinde açıklamaya yer verilmiştir. 4721 sayılı Türk Medeni Kanunun; 529 ncu maddesinde; “‘Mirastan feragat sözleşmesi belli bir kişi lehine yapılmış olup bu kişinin herhangi bir sebeple mirasçı olamaması hâlinde, feragat hükümden düşer. Mirastan feragat sözleşmesi belli bir kişi lehine yapılmamışsa, en yakın ortak kökün altsoyu lehine yapılmış sayılır ve bunların herhangi bir sebeple mirasçı olamaması hâlinde, feragat yine hükümden düşer.” 545 nci maddesinde; “Miras sözleşmesinin geçerli olması için resmî vasiyetname şeklinde düzenlenmesi gerekir. Sözleşmenin tarafları, arzularını resmî memura aynı zamanda bildirirler ve düzenlenen sözleşmeyi memurun ve iki tanığın önünde imzalarlar.” 677 nci maddesinde; \"Terekenin tamamı veya bir kısmı üzerinde miras payının devri konusunda mirasçılar arasında yapılan sözleşmelerin geçerliliği yazılı şekle bağlıdır. Bir mirasçının üçüncü kişiyle yapacağı böyle bir sözleşmenin geçerliliği, noterlikçe düzenlenmesine bağlıdır. Sözleşme bu kişiye paylaşmaya katılma yetkisi vermez; sadece paylaşma sonunda mirasçıya özgülenen payın kendisine verilmesini isteme hakkını sağlar.” 678 nci maddesinde; “Miras bırakanın katılması veya izni olmaksızın bir mirasçının henüz açılmamış bir miras hakkında diğer mirasçılar veya üçüncü bir kişi ile yapacağı sözleşmeler geçerli değildir.Böyle bir sözleşme gereğince yerine getirilmiş olan edimlerin geri verilmesi istenebilir.” Düzenlemeleri mevcuttur. Yukarıda yer alan bilgiler ışığında; Miras sözleşmesinin bir türü olan mirastan feragat sözleşmesi; miras bırakanın bir mirasçı ile belirli bir ivaz karşılığında veya ivazsız bir şekilde mirastan feragat ettiği sözleşmeler olup, belirli bir kişi lehine yapılabileceği gibi belirli bir kişi lehine yapılmadığı hallerde en yakın ortak kökün altsoyu lehine yapılmış kabul edileceği, Kanun gereği vasiyetname şeklinde yapılması gerekli olan mirastan feragat sözleşmesi, miras bırakan açısından ölüme bağlı tasarruf niteliğinde olup mirastan feragat eden açısından ise sağlar arası işlem niteliğinde olacağı, Mirastan feragat sözleşmesinin yasal mirasçı olmayan üçüncü bir kişi lehine yapılmasının mümkün olmadığı, Medeni Kanunun 516 nci maddesi gereğince üçüncü bir kişiyi mirasçı olarak belirleme yetkisinin yalnızca miras bırakana ait olduğu, mirastan feragat eden mirasçının, (miras bırakan feragati kabul ettiğine dair beyanda bulunsa dahi) miras bırakanın yerine geçerek üçüncü bir kişiyi mirasçı olarak atama işlemi yapamayacağı, Miras payının devrine ilişkin sözleşmelerin miras bırakanın ölümünden sonra ya da ölümünden önce (sağlığında) yapılmasının mümkün olduğu, müstakbel mirasçının ileride kendisine düşecek miras payını diğer mirasçılara veya üçüncü bir kişiye devredilebileceği, işbu sözleşmenin geçerli olabilmesi için miras bırakanın bu sözleşmeye katılması veya izin/muvafakat vermesi gerektiği, İlgi yazıya konu durumda müstakbel mirasçı olan eşin, durum itibariyle mirasçı olmayan eşinin kardeşi ile yapacağı miras payının devri sözleşmesinde Medeni Kanunun 677/2 nci fıkrası gereğince düzenleme şeklinde yapılmasının geçerlilik koşulu olduğu, Miras payının devri işleminin miras sözleşmesi niteliğinde bulunmaması nedeniyle vasiyetname şekil şartlarına haiz bulunmadığından sağlar arası işlem olarak yapılabileceği düşünülmektedir. Konunun mali yönden incelenmesi sonucunda aşağıdaki hususlar tespit edilmiştir. Bilindiği üzere, Türk Medeni Kanununun 514 ve müteakip maddelerinde ölüme bağlı tasarrufların neler olduğu açıklanmıştır. Buna göre, miras bırakan sağlığında, mal varlığında ölüme bağlı tasarruf hakkını ivazlı ya da ivazsız olarak mirasçılarına devir edebilir, mirasçı atayabilir. 492 sayılı Harçlar Kanununa ekli (2) sayılı tarifenin II/11 inci pozisyonunda yer alan ve belli bir meblağı ihtiva etmeyen umumi ibra, umumi makbuz, tahkimname, ölüme bağlı tasarruf senet ve mukaveleleri, ölünceye kadar bakma akdi, vakıf, aile vakıfları, evlat edinme, karı-koca haklarının idaresi, babalığı tanıma senetleri, miras taksim mukaveleleri ve bunlardan rücu ve bunların feshi ve bunların teferruatına dair senet, mukavele ve kağıtların düzenlenmesinden ve noter tarafından re’sen düzenlenecek tutanaklardan maktu harç alınacağı hükme bağlanmıştır. Görüldüğü üzere, bu bölümde yer alan işlemlerde menkul veya gayrimenkul mallarla ilgili düzenleme olsa dahi ilgililerce bunların değerine yer verilmediği takdirde 492 sayılı Kanunun 42 nci maddesi hükmü çerçevesinde değer gösterilmesi mecburi bulunmamaktadır. Dolayısıyla da, bu işlemler damga vergisine tabi tutulmayıp, yukarıda belirtilen tarife hükmüne göre maktu harca tabi tutulacaktır. Ancak, işlemde bir değer bulunması halinde nispi damga vergisi ve harç alınması icap etmektedir. Ancak, yukarıda hukuki yönden yapılan inceleme sonucunda açıklandığı gibi müstakbel mirasçı olan eşin, durum itibariyle mirasçı olmayan eşinin kardeşi ile yapacağı miras payının devri sözleşmesinin ivaz karşılığı yapılması ve değer gösterilmesi, noterin ilgililerce gösterilen değere itibar etmesi, miras bırakan hayatta iken yapıldığında miras bırakanın hali hazırdaki mal varlığının ayni değerinin karşılaştırma yapılmaması, miras payının devrine konu gayrimenkul ise ayrıca emlak beyan değerinin istenip karşılaştırma yapılmaması gerekmektedir. Buna göre, sözkonusu miras payının devrine ilişkin işlemden ilgililerce gösterilecek değer üzerinden nispi oranda harç ve damga vergisi alınması gerekmektedir. Bilgi edinilmesini rica ederim. Emine ÇAĞLAYAN Başkan Güncelleme: 15.10.2023 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "MİRASTAN FERAGAT SÖZLEŞMESİNDE DEĞER",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fmirastan-feragat-sozlesmesinde-deger.html",
        "title": "",
        "target": "",
        "type": "internal"
      },
      {
        "text": "MİRASTAN FERAGAT SÖZLEŞMESİNDE DEĞER",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?mirastan-feragat-sozlesmesinde-deger.html",
        "title": "",
        "target": "_top",
        "type": "internal"
      },
      {
        "text": "ÖLÜME BAĞLI TASARRUFLAR",
        "href": "olume-bagli-tasarruflar-dizini.html",
        "title": "ÖLÜME BAĞLI TASARRUFLAR",
        "target": "",
        "type": "internal"
      },
      {
        "text": "TNB-HUK.DANIŞ.GÖRÜŞ",
        "href": "olume-bagli-tasarruflar-tnb-hukuki-danismanlik-gorusleri.html",
        "title": "ÖLÜME BAĞLI TAS.HAK.TNB-HUKUKİ DANIŞMANLIK GÖRÜŞLERİ",
        "target": "",
        "type": "internal"
      },
      {
        "text": "18 SAYILI GENELGE",
        "href": "vasiyetnameler-mirastan-feragat-olunceye-kadar-bakma-sozlesmeleri-birlestirilmis-18-sayili-genelge.html",
        "title": "VASİYETNAMELER, MİRASTAN FERAGAT VE ÖLÜNCEYE KADAR BAKMA SÖZLEŞMELERİ HAK. BİRLEŞTİRİLMİŞ 18 SAYILI GENELGE",
        "target": "",
        "type": "internal"
      },
      {
        "text": "MEVZUAT",
        "href": "mevzuat-olume-bagli-tasarruflar.html",
        "title": "MEVZUAT - ÖLÜME BAĞLI TASARRUFLAR",
        "target": "",
        "type": "internal"
      },
      {
        "text": "Güncelleme: 15.10.2023",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "MİRASTAN FERAGAT SÖZLEŞMESİNDE DEĞER"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>MİRASTAN FERAGAT SÖZLEŞMESİNDE DEĞER</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:13.10.2023 Yayınlayan:MEHMET MERT ÖKDEM Konu:Mirastan Feragat Sözleşmesi - Miras Payının Devri Sözleşmesi 12.10.2022 &nbsp; Sayın&nbsp;...... Noteri &nbsp; İlgi:&nbsp; &nbsp; &nbsp; 29.07.\" />\n\n   <link rel=\"canonical\" content=\"noterlikrehberi.net/rehber/index.html?mirastan-feragat-sozlesmesinde-deger.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"mirastan-feragat-sozlesmesinde-deger.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"MİRASTAN FERAGAT SÖZLEŞMESİNDE DEĞER\",\n\n   mailsubject: \"Tavsiye: Noterlik Rehberi - MİRASTAN FERAGAT SÖZLEŞMESİNDE DEĞER &nbsp; &nbsp;ÖLÜME BAĞLI TASARRUFLAR&nbsp; &nbsp;TNB-HUK.DANIŞ.GÖRÜŞ&nbsp; &nbsp;18 SAYILI GENELGE&nbsp; &nbsp;MEVZUAT\",\n\n   sharesubject: \"Noterlik Rehberi - MİRASTAN FERAGAT SÖZLEŞMESİNDE DEĞER &nbsp; &nbsp;ÖLÜME BAĞLI TASARRUFLAR&nbsp; &nbsp;TNB-HUK.DANIŞ.GÖRÜŞ&nbsp; &nbsp;18 SAYILI GENELGE&nbsp; &nbsp;MEVZUAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"MIRASTAN-FERAGAT-SOZLESMESINDE-DEGER\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"mirastan-feragat-sozlesmesinde-deger.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?mirastan-feragat-sozlesmesinde-deger.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?mirastan-feragat-sozlesmesinde-deger.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?mirastan-feragat-sozlesmesinde-deger.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?mirastan-feragat-sozlesmesinde-deger.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fmirastan-feragat-sozlesmesinde-deger.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>MİRASTAN FERAGAT SÖZLEŞMESİNDE DEĞER</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?mirastan-feragat-sozlesmesinde-deger.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">MİRASTAN FERAGAT SÖZLEŞMESİNDE DEĞER</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"olume-bagli-tasarruflar-dizini.html\" class=\"topiclink\" title=\"ÖLÜME BAĞLI TASARRUFLAR\">ÖLÜME BAĞLI TASARRUFLAR</a>  &nbsp; <a href=\"olume-bagli-tasarruflar-tnb-hukuki-danismanlik-gorusleri.html\" class=\"topiclink\" title=\"ÖLÜME BAĞLI TAS.HAK.TNB-HUKUKİ DANIŞMANLIK GÖRÜŞLERİ\">TNB-HUK.DANIŞ.GÖRÜŞ</a>  &nbsp; <a href=\"vasiyetnameler-mirastan-feragat-olunceye-kadar-bakma-sozlesmeleri-birlestirilmis-18-sayili-genelge.html\" class=\"topiclink\" title=\"VASİYETNAMELER, MİRASTAN FERAGAT VE ÖLÜNCEYE KADAR BAKMA SÖZLEŞMELERİ HAK. BİRLEŞTİRİLMİŞ 18 SAYILI GENELGE\">18 SAYILI GENELGE</a>  &nbsp; <a href=\"mevzuat-olume-bagli-tasarruflar.html\" class=\"topiclink\" title=\"MEVZUAT - ÖLÜME BAĞLI TASARRUFLAR\">MEVZUAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi:13.10.2023</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan:MEHMET MERT ÖKDEM</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu:Mirastan Feragat Sözleşmesi - Miras Payının Devri Sözleşmesi</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">12.10.2022</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Sayın ...... Noteri</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi:  &nbsp; &nbsp; 29.07.2022 tarih ve 2022/50 sayılı yazınız.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; Yönetim Kurulunun 19.09.2022 günlü toplantısında görüşülen ilgi yazınızda, ana ve babaları sağ olan ve altsoyu bulunmayan eşlerden birinin diğer eşin kardeşi lehine olmak üzere mirastan feragat sözleşmesi yapma talebiyle noterliğinize başvurduğu, literatürde üçüncü kişi lehine mirastan feragat yapılamayacağına ilişkin görüşler olduğu, Medeni Kanunun 678 nci maddesi doğrultusunda müstakbel murisin rıza ve katılımıyla miras payının devri sözleşmesi şeklinde yapılabileceği, NBS uygulamasında bu sözleşmenin sağlar arası tanıksız olarak yapıldığı ve nüfusa bildirilmediği fakat İstanbul Noter Odasının 2017 yılı rehberinde ve literatürde nüfusa bildirileceği ve tanıklı olarak ölüme bağlı tasarruf şeklinde yapılması yönünde ifadelerin bulunduğu, bu kapsamda murisin sağlığında rıza ve katılımı ile müstakbel mirasçı ve üçüncü şahıs arasında yapılan miras payının devri sözleşmesinin düzenleme şeklinde, ölüme bağlı tasarruf olarak tanıklı ve nüfusa bildirilir bir şekilde mi yapılacağı, yoksa nüfusa bildirim yapılmaksızın sağlar arası bir işlem olarak tanıksız olarak mı yapılması gerekeceği,</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu sözleşmelerin ivazlı veya ivazsız yapılmakla birlikte müstakbel murisin sağlığında yapılması halinde hali hazırdaki mal varlığının ayni değerlerinin istenerek bu bedeller üzerinden damga alınıp alınamayacağı, ivazlı ise ivaz değeriyle mevcut malvarlığı değerlerinin karşılaştırılıp karşılaştırmayacağı hususlarında görüş talep edildiği anlaşılmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Konunun hukuki yönden incelenmesi sonucunda;</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Birliğimize ait (18) sayılı birleştirilmiş genelgede;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“Miras sözleşmesinin iki türünden birisi olan &quot;Mirastan feragat sözleşmesi” Türk Medeni Kanunun 528 nci maddesinde yer almaktadır.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu madde hükmüne göre;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Mirasbırakan, bir mirasçısı ile karşılıksız veya bir karşılık sağlanarak mirastan feragat sözleşmesi yapabileceği ve feragat eden kişinin, mirasçılık sıfatını kaybeder.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bir karşılık sağlanarak mirastan feragat, sözleşmede aksi öngörülmedikçe feragat edenin altsoyu için de sonuç doğurur.”</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Birliğimize ait (31) sayılı birleştirilmiş genelgede;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“Miras bırakanın sağlığında yapılan miras payının devri sözleşmesinde: (Türk Medeni Kanunu madde 678) Müstakbel bir mirasçı, ileride kendisine düşecek miras payını miras bırakanın sağlığında da diğer mirasçılara veya üçüncü bir kişiye devir edebilir. Ancak, bu sözleşmenin geçerli olabilmesi için miras bırakanın bu sözleşmeye katılması veya izin/muvafakat vermesi gerekir. Yargıtay 2 nci Hukuk Dairesinin 03.04.2003 Tarihli 2492-4868 sayılı kararında da açıklandığı üzere; beklenen miras hakkının devredilmesinde mirasçının tüm tasfiye payı üzerinde tasarrufta bulunmasına da gerek yoktur. İşlemin tasfiye payının bir bölümünü içermesi de mümkündür. Sözleşme yapısı itibariyle geciktirici şarta bağlıdır. Bu unsur sözleşmenin bünyesinde saklıdır.”  şeklinde açıklamaya yer verilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 4721 sayılı Türk Medeni Kanunun;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">529 ncu maddesinde; “‘Mirastan feragat sözleşmesi belli bir kişi lehine yapılmış olup bu kişinin herhangi bir sebeple mirasçı olamaması hâlinde, feragat hükümden düşer. Mirastan feragat sözleşmesi belli bir kişi lehine yapılmamışsa, en yakın ortak kökün altsoyu lehine yapılmış sayılır ve bunların herhangi bir sebeple mirasçı olamaması hâlinde, feragat yine hükümden düşer.”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 545 nci maddesinde; “Miras sözleşmesinin geçerli olması için resmî vasiyetname şeklinde düzenlenmesi gerekir.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Sözleşmenin tarafları, arzularını resmî memura aynı zamanda bildirirler ve düzenlenen sözleşmeyi memurun ve iki tanığın önünde imzalarlar.”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">677 nci maddesinde; &quot;Terekenin tamamı veya bir kısmı üzerinde miras payının devri konusunda mirasçılar arasında yapılan sözleşmelerin geçerliliği yazılı şekle bağlıdır.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bir mirasçının üçüncü kişiyle yapacağı böyle bir sözleşmenin geçerliliği, noterlikçe düzenlenmesine bağlıdır. Sözleşme bu kişiye paylaşmaya katılma yetkisi vermez; sadece paylaşma sonunda mirasçıya özgülenen payın kendisine verilmesini isteme hakkını sağlar.”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">678 nci maddesinde; “Miras bırakanın katılması veya izni olmaksızın bir mirasçının henüz açılmamış bir miras hakkında diğer mirasçılar veya üçüncü bir kişi ile yapacağı sözleşmeler geçerli değildir.Böyle bir sözleşme gereğince yerine getirilmiş olan edimlerin geri verilmesi istenebilir.” Düzenlemeleri mevcuttur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yukarıda yer alan bilgiler ışığında;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Miras sözleşmesinin bir türü olan mirastan feragat sözleşmesi; miras bırakanın bir mirasçı ile belirli bir ivaz karşılığında veya ivazsız bir şekilde mirastan feragat ettiği sözleşmeler olup, belirli bir kişi lehine yapılabileceği gibi belirli bir kişi lehine yapılmadığı hallerde en yakın ortak kökün altsoyu lehine yapılmış kabul edileceği,</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Kanun gereği vasiyetname şeklinde yapılması gerekli olan mirastan feragat sözleşmesi, miras bırakan açısından ölüme bağlı tasarruf niteliğinde olup mirastan feragat eden açısından ise sağlar arası işlem niteliğinde olacağı,</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Mirastan feragat sözleşmesinin yasal mirasçı olmayan üçüncü bir kişi lehine yapılmasının mümkün olmadığı,</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Medeni Kanunun 516 nci maddesi gereğince üçüncü bir kişiyi mirasçı olarak belirleme yetkisinin yalnızca miras bırakana ait olduğu, mirastan feragat eden mirasçının, (miras bırakan feragati kabul ettiğine dair beyanda bulunsa dahi) miras bırakanın yerine geçerek üçüncü bir kişiyi mirasçı olarak atama işlemi yapamayacağı,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Miras payının devrine ilişkin sözleşmelerin miras bırakanın ölümünden sonra ya da ölümünden önce (sağlığında) yapılmasının mümkün olduğu, müstakbel mirasçının ileride kendisine düşecek miras payını diğer mirasçılara veya üçüncü bir kişiye devredilebileceği, işbu sözleşmenin geçerli olabilmesi için miras bırakanın bu sözleşmeye katılması veya izin/muvafakat vermesi gerektiği,</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi yazıya konu durumda müstakbel mirasçı olan eşin, durum itibariyle mirasçı olmayan eşinin kardeşi ile yapacağı miras payının devri sözleşmesinde Medeni Kanunun 677/2 nci fıkrası gereğince düzenleme şeklinde yapılmasının geçerlilik koşulu olduğu,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Miras payının devri işleminin miras sözleşmesi niteliğinde bulunmaması nedeniyle vasiyetname şekil şartlarına haiz bulunmadığından sağlar arası işlem olarak yapılabileceği düşünülmektedir.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konunun mali yönden incelenmesi sonucunda aşağıdaki hususlar tespit edilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bilindiği üzere, Türk Medeni Kanununun 514 ve müteakip maddelerinde ölüme bağlı tasarrufların neler olduğu açıklanmıştır. Buna göre, miras bırakan sağlığında, mal varlığında ölüme bağlı tasarruf hakkını ivazlı ya da ivazsız olarak mirasçılarına devir edebilir, mirasçı atayabilir.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 492 sayılı Harçlar Kanununa ekli (2) sayılı tarifenin II/11 inci pozisyonunda yer alan ve belli bir meblağı ihtiva etmeyen umumi ibra, umumi makbuz, tahkimname, ölüme bağlı tasarruf senet ve mukaveleleri, ölünceye kadar bakma akdi, vakıf, aile vakıfları, evlat edinme, karı-koca haklarının idaresi, babalığı tanıma senetleri, miras taksim mukaveleleri ve bunlardan rücu ve bunların feshi ve bunların teferruatına dair senet, mukavele ve kağıtların düzenlenmesinden ve noter tarafından re’sen düzenlenecek tutanaklardan maktu harç alınacağı hükme bağlanmıştır.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Görüldüğü üzere, bu bölümde yer alan işlemlerde menkul veya gayrimenkul mallarla ilgili düzenleme olsa dahi ilgililerce bunların değerine yer verilmediği takdirde 492 sayılı Kanunun 42 nci maddesi hükmü çerçevesinde değer gösterilmesi mecburi bulunmamaktadır. Dolayısıyla da, bu işlemler damga vergisine tabi tutulmayıp, yukarıda belirtilen tarife hükmüne göre maktu harca tabi tutulacaktır. Ancak, işlemde bir değer bulunması halinde nispi damga vergisi ve harç alınması icap etmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ancak, yukarıda hukuki yönden yapılan inceleme sonucunda açıklandığı gibi müstakbel mirasçı olan eşin, durum itibariyle mirasçı olmayan eşinin kardeşi ile yapacağı miras payının devri sözleşmesinin ivaz karşılığı yapılması ve değer gösterilmesi, noterin ilgililerce gösterilen değere itibar etmesi, miras bırakan hayatta iken yapıldığında miras bırakanın hali hazırdaki mal varlığının ayni değerinin karşılaştırma yapılmaması, miras payının devrine konu gayrimenkul ise ayrıca emlak beyan değerinin istenip karşılaştırma yapılmaması gerekmektedir.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Buna göre, sözkonusu miras payının devrine ilişkin işlemden ilgililerce gösterilecek değer üzerinden nispi oranda harç ve damga vergisi alınması gerekmektedir. Bilgi edinilmesini rica ederim.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Emine ÇAĞLAYAN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"mirastan-feragat-sozlesmesinde-deger.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 15.10.2023</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:25:58.132944"
}