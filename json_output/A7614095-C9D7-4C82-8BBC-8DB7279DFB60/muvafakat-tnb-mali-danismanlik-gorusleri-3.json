{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\muvafakat-tnb-mali-danismanlik-gorusleri-3.html",
    "title": "MUVAFAKATNAME/TAAHHÜTNAMEDE DEĞER (TAŞINMAZLARLA İLGİLİ)",
    "description": "Yayın Tarihi: 10.05.2017 Yayınlayan: AYDIN KAHRAMAN Konu:TAŞINMAZLARLA GAYRİMENKULLERLE İLGİLİ \"MUVAFAKATNAME\" VE \"MUVAFAKATNAME/TAAHHÜTNAME\" DE DEĞER İçerik: Mali Danışmanlık-1",
    "keywords": [
      "MUVAFAKATNAME VE MUVAFAKATNAME/TAAHHÜTNAMEDE DEĞER (TAŞINMAZLARLA GAYRİMENKULLERLE İLGİLİ)"
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ MUVAFAKATNAME/TAAHHÜTNAMEDE DEĞER (TAŞINMAZLARLA İLGİLİ) Email Gönder MUVAFAKATNAME/TAAHHÜTNAMEDE DEĞER (TAŞINMAZLARLA İLGİLİ) << Fihrist-Ana sayfa >> MUVAFAKATNAME VE MUVAFAKATNAME/TAAHHÜTNAMEDE DEĞER (TAŞINMAZLARLA GAYRİMENKULLERLE İLGİLİ) MUVAFAKATNAME    İNŞAAT MUVAFAKATI    KÜÇÜKL. MUVAFAKATI    DİĞER MUVAFAKAT    MEVZUAT    39 SAYILI GENELGE    45 SAYILI GENELGE Yayın Tarihi: 10.05.2017 Yayınlayan: AYDIN KAHRAMAN Konu:TAŞINMAZLARLA GAYRİMENKULLERLE İLGİLİ \"MUVAFAKATNAME\" VE \"MUVAFAKATNAME/TAAHHÜTNAME\" DE DEĞER İçerik: Mali Danışmanlık-112-8694  10.05.2017 İLGİ: 17.08.2017 tarih ve 310 sayılı yazınız. Yönetim Kurulunun 25.04.2017 günlü toplantısında görüşülen ilgi yazınızda, yazı ekinde örnekleri bulunan “muvafakatname” ve “muvafakatname ve taahhütname” başlıklı işlemlerin incelenmesi, hukuken bu şekilde düzenlenmesinin mümkün olup olmadığı yine aynı belgelerin harç ve damga vergisinin maktu mu, nispi mi alınması gerektiği hususundaki bilgi istemi, Yönetim Kurulu’nun 08.10.2012 tarih ve 35  sayılı Kararına istinaden Maliye Bakanlığı Gelir İdaresi Başkanlığı’na intikal ettirilerek görüş talep edilmiştir. Bu konuda Gelir İdaresi Başkanlığı’ndan cevaben alınan 19.02.2014 tarih ve 19839 sayılı yazıda ilgili kanun hükümlerinden bahisle, “İlgide kayıtlı yazınız ve eklerinin incelenmesinden, “İlgili Belediye Başkanlığına Muvafakatname ve Taahhütname” ve “Muvafakatname” başlıklı kağıtlar ile aynı muhtevadaki kağıtlardan damga vergisi ve harcın ne şekilde alınacağı hususunda görüş talep edildiği anlaşılmaktadır. Söz konusu kağıt örneklerinin incelenmesinden, satın alınan/satın alınması taahhüt edilen taşınmaz mallara ilişkin kat mülkiyeti veya irtifak hakkı tesisine, kurulmuş kat irtifaklarının terkinine, yeniden tesis ettirilmesine, bağımsız bölümlerin hisselendirilmesine dair taahhüde ve muvafakata yer verildiği anlaşılmıştır. Bu itibarla, malın aynına yönelik taahhütler içeren söz konusu kağıtlarda 492 sayılı Kanunun 42 inci maddesine göre değer gösterilmesi gerekmekte olup, bu kağıtların düzenleyici hükümlerine paralellik teşkil edecek şekilde belli bir değer gösterilmesi ve gösterilecek bu değer üzerinden de nispi harç ve 488 sayılı Damga Vergisi Kanununa ekli (1) sayılı tablonunun 1/A-1 fıkrasına göre nispi damga vergisi aranılması gerekmektedir.” denilmiştir. Yukarıda belirtilen görüşe karşılık olarak Gelir İdaresi Başkanlığına gönderilen 25.04.2016 tarih ve Mali Danışmanlık-99-7033 sayılı yazımızda; “...........Başkanlığınızın bu yazısında, bu kağıtta yer alan işlemin, gayrimenkulün aynı ile ilgili bir taahhüt olarak nitelendirerek bu kağıtlarda kağıtların düzenleyici hükümlerine paralellik teşkil edecek şekilde bir değer gösterilmesi gerektiği bildirilmiştir. Gösterilecek değer konusunda ise somut bir öngörüde bulunulmamıştır. Ancak, inşa olunan bir binadan satın alınan/satın alınması taahhüt edilen taşınmaza ilişkin kat mülkiyeti veya kat irtifak hakkı tesisine, kurulmuş kat irtifaklarının terkinine, yeniden tesis ettirilmesine, bağımsız bölümlerin hisselendirilmesine dair taahhüde ve muvafakata yer verilen bu nevi işlemler ileride ortaya çıkması muhtemel ihtiyaçlar veya yasal gerekliliklerin yerine getirilmesi amacıyla verilen ve gayrimenkulün aynını ilgilendirmediği düşünülen bir muvafakatle ilgili olduğundan, değer gösterilmesi gerekli olan kağıtlar meyanında olmadığı düşünülmektedir. 492 sayılı Kanunun 42 nci maddesi gayrimenkul malların alım satımı ve aynını ilgilendiren taahhütlerde değer gösterilmesini zorunlu kılmıştır. İnceleme konusu işlemde, konusunu teşkil eden gayrimenkulün alımı veya satımından bahis yoktur. Işlemin taahhüt olarak değere konu olabilmesi için, bu işlemin gayrimenkulün vasfını değiştiren, tasarruf hakkını kısıtlayan veya aynını ilgilendiren başkaca hususlara ilişkin olması icabeder. Oysa işlem, yapılmakta olan bir inşaattan bağımsız bölüm edinen şahsın, inşaat süresince veya sonrasında ortaya çıkacak durumlar veya ihtiyaçlar çerçevesinde gereğinin yapılması için inşaat şirketine verdiği yetkiyi ifade eden muvafakat manasındadır. Bu işlemi gayrimenkulün aynı ile ilgili taahhüt olarak yorumlamanın, 492 sayılı Kanunun 42 nci maddesinin konuluş amacına uygun düşmeyeceği düşünülmektedir.”şeklinde Birliğimiz görüşü de belirtilmek suretiyle yeniden görüş talep edilmiştir. Gelir İdaresi Başkanlığından cevaben alınan 07.06.2016 tarih ve 59491943-140.02.02.(22)-E.60298 sayılı yazıda ilgili Kanun hükümlerinden de bahisle; “İlgi (a)’da kayıtlı yazınıza ekli “İlgili Belediye Başkanlığı’na Muvafakatname ve Taahhütname” ve “Muvafakatname” başlıklı kağıtların malın aynına yönelik taahhüt içerdiği dikkate alındığında, söz konusu kağıtlarda 492 sayılı Kanunun 42 nci maddesine göre değer gösterilmesi gerekmektedir. Buna göre, ilgi (a)’da kayıtlı yazınıza ekli “İlgili Belediye Başkanlığı’na Muvafakatname ve Taahhütname” ve “Muvafakatname” başlıklı kağıtların, mükellef tarafından beyan edilecek değer üzerinden 492 sayılı Harçlar Kanununa gore nispi harca ve 488 sayılı Damga Vergisi Kanununa ekli (1) sayılı tablonun I/A-1 fıkrasına göre nispi damga vergisine tabi tutulması gerekmektedir.”denilmiştir. Gelir İdaresi Başkanlığının görüşüne göre bu nevi kağıtlarda mükellef tarafından gösterilecek değer üzerinden nispi oranda damga vergisi ve harç alınması gerekmektedir. Diğer taraftan, bir başka noterliğimizden alınan benzer konudaki “muvafakatname” başlıklı işlem örneklerine ilişkin Gelir İdaresi Başkanlığından görüş istenilmiştir. Gelir İdaresi Başkanlığından cevaben alınan 16.05.2016 tarih ve 59491943-140.02.02(22)-E.52778 sayılı yazıda ise;yine kanun hükümlerinden bahisle, İlgi (a)'da kayıtlı yazınıza ekli \"Muvafakatname\" başlıklı kağıtların incelenmesinden, gayrimenkullerle ilgili olarak bir takım işlemlerin yapılmasına rıza ve muvafakat beyanına ilişkin olarak düzenlendikleri ve herhangi bir taahhüde yer verilmediği anlaşılmaktadır. Buna göre, 488 sayılı Damga Vergisi Kanuna ekli (1) sayılı tabloda yazılı kağıtlar mahiyetinde bulunmayan bahse konu \"Muvafakatname\" başlıklı kağıtların damga vergisine tabi tutulmaması; 492 sayılı Harçlar Kanununun 42 nci maddesinde belirtilen manada değer gösterilmesi mecburi kağıtlar meyanında bulunmadıklarından söz konusu kağıtlara ilişkin noter işlemlerinin maktu harca tabi tutulması gerekmektedir.” denilmiştir. Gelir İdaresi Başkanlığı görüşüne göre sahip olunan gayrimenkuller ile ilgili olarak, - Gayrimenkulün yola ve yeşil alana bedelsiz olarak terki, - Tevhit, ifraz, taksim, sınır düzeltilmesi ve yeni parselin tapuya tescili ile yeni tapu senetlerinin alınması, - Gayrimenkul üzerine inşaat yapılması, - Plan ve projelerinin çizilmesi, - Ruhsatlarının alınması, tadilat yapılması ve tadilat ruhsatlarının alınması, hususlarında hissedarların birbirine ve diğer kişilere muvafakat verilmesi hakkında  düzenlenen  muvafakatname başlıklı kağıtların gayrimenkul malın aynına yönelik olmadığı ve dolayısı ile bu işlemlerde 492 sayılı Kanunun 42 nci maddesine göre değer gösterilmesinin gerekmediği anlaşılmaktadır. Bu nedenlerle damga vergisini gerektirmeyen bu kağıtlarla ilgili noterlik işlemlerinden maktu harç tahsil edilmesi icabetmektedir. Gelir İdaresi Başkanlığının bu görüşü Yönetim Kurulunun 13.06.2016 günlü ve 13 sayılı Kararı gereğince 2016/12 sayılı Genelgemiz ile noterliklere duyurulmuştur. Gelir İdaresi Başkanlığının benzer nitelikteki “muvafakatname” başlıklı işlem örneklerine verdiği ve aynı daireden çıktığı anlaşılan görüşlerin birbirinden tamamen ayrı ve tezat teşkil ettiğinden, noterliklerimizde uygulama birliği sağlanması için Gelir İdaresi Başkanlığının 07.06.2016 tarih ve 60298 sayılı yazısındaki görüşün, 16.05.2016 tarih ve 52778 sayılı yazısındaki görüş de dikkate alınarak bir kere daha tetkik edilmesi sonucunda oluşacak nihai görüşün Birliğimize bildirilmesi istenilmiştir. Gelir İdaresi Başkanlığından cevaben alınan 01.03.2017 tarih ve 59491943-140.02.02(22)-E.E.25226 sayılı yazıda; “İlgi (c)’de kayıtlı yazınızın incelenmesinden, ilgi (a) ve (b)’de kayıtlı yazılarımızda belirtilen görüşlerimizin yeniden gözden geçirilmesi ve nihai görüşümüzün bildirilmesinin talep edildiği anlaşılmaktadır. İlgi (a) ve (b)’de kayıtlı yazılarımızda, Birliğinizce gönderilen herbir kağıt ayrı ayrı değerlendirilerek herbir kağıda münhasır olmak üzere görüş oluşturulmuş ve farklı kağıtlardaki işlemlerden ne şekilde harç ve damga vergisi alınacağı hususlarında açıklamalara yer verilmiş olup sözkonusu yazılarımızda yer alan görüşümüzü değiştirecek bir husus bulunmamaktadır.”denilmektedir. Gelir İdaresi Başkanlığı hemen hemen aynı muhtevaya sahip iki ayrı işlem örneği itibariyle iki ayrı görüş bildirmiştir. Oysa ki her iki türdeki işlem örneği de gayrimenkul sahiplerinin, gelecekte ortaya çıkması muhtemel ihtiyaçların giderilmesi ve bu konuda ilgili idareler nezdindeki iş ve işlemlerin yapılmasını teminen, -İnşaatı yapan şirkete veya -Gayrimenkul hissedarlarından birine verdikleri muvafakat/yetki anlamındaki düzenlemeyi ihtiva etmektedir. Gelir İdaresi her ne kadar benzer işlemler yönünden farklı görüşler bildiriyor olmakla birlikte, sözkonusu işlemden 2016/12 sayılı Birliğimiz Genelgesi doğrultusunda maktu harç alınması gerekmektedir. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir.Bilgilerinize sunarım.Saygılarımla, Ayhan TOSUN Genel Sekreter Ş.KILIÇ A.KAHRAMAN Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "MUVAFAKATNAME VE MUVAFAKATNAME/TAAHHÜTNAMEDE DEĞER (TAŞINMAZLARLA GAYRİMENKULLERLE İLGİLİ)",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fmuvafakat-tnb-mali-danismanlik-gorusleri-3.html",
        "title": "",
        "target": "",
        "type": "internal"
      },
      {
        "text": "MUVAFAKATNAME/TAAHHÜTNAMEDE DEĞER (TAŞINMAZLARLA İLGİLİ)",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?muvafakat-tnb-mali-danismanlik-gorusleri-3.html",
        "title": "",
        "target": "_top",
        "type": "internal"
      },
      {
        "text": "MUVAFAKATNAME",
        "href": "muvafakatnameler.html",
        "title": "MUVAFAKATNAMELER DİZİNİ",
        "target": "",
        "type": "internal"
      },
      {
        "text": "İNŞAAT MUVAFAKATI",
        "href": "insaat-muvafakatnameleri.html",
        "title": "İNŞAAT MUVAFAKATNAMELERİ DİZİNİ",
        "target": "",
        "type": "internal"
      },
      {
        "text": "KÜÇÜKL. MUVAFAKATI",
        "href": "kucuklerin-muvafakatnameleri.html",
        "title": "KÜÇÜKLERİN MUVAFAKATNAMELERİ DİZİNİ",
        "target": "",
        "type": "internal"
      },
      {
        "text": "DİĞER MUVAFAKAT",
        "href": "diger-muvafakatnameler.html",
        "title": "DİĞER MUVAFAKATNAMELER DİZİNİ",
        "target": "",
        "type": "internal"
      },
      {
        "text": "MEVZUAT",
        "href": "mevzuat-diger-muvafakatnameler.html",
        "title": "MEVZUAT - MUVAFAKATNAMELER",
        "target": "",
        "type": "internal"
      },
      {
        "text": "39 SAYILI GENELGE",
        "href": "arac-devir-kiralama-rehin-islemleri-hak-birlestirilmis-39-sayili-genelge.html",
        "title": "TESCİL EDİLMİŞ ARAÇLARIN HER TÜRLÜ DEVİRLERİ İLE KİRALAMA VE REHİN İŞLEMLERİ HAK.BİRLEŞTİRİLMİŞ 39 SAYILI GENELGE",
        "target": "",
        "type": "internal"
      },
      {
        "text": "45 SAYILI GENELGE",
        "href": "muvafakat-ve-feragat-beyanlari-hak-birlestirilmis-45-sayili-genelge.html",
        "title": "MUVAFAKAT VE FERAGAT BEYANLARI İŞLEMLERİNE İLİŞKİN DÜZENLEMELER VE AÇIKLAMALAR HAK BİRLEŞTİRİLMİŞ 45 SAYILI GENELGE",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "MUVAFAKATNAME/TAAHHÜTNAMEDE DEĞER (TAŞINMAZLARLA İLGİLİ)"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>MUVAFAKATNAME/TAAHHÜTNAMEDE DEĞER (TAŞINMAZLARLA İLGİLİ)</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"MUVAFAKATNAME VE MUVAFAKATNAME/TAAHHÜTNAMEDE DEĞER (TAŞINMAZLARLA GAYRİMENKULLERLE İLGİLİ)\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi: 10.05.2017 Yayınlayan: AYDIN KAHRAMAN Konu:TAŞINMAZLARLA GAYRİMENKULLERLE İLGİLİ &quot;MUVAFAKATNAME&quot; VE &quot;MUVAFAKATNAME/TAAHHÜTNAME&quot; DE DEĞER İçerik: Mali Danışmanlık-1\" />\n\n   <link rel=\"canonical\" content=\"noterlikrehberi.net/rehber/index.html?muvafakat-tnb-mali-danismanlik-gorusleri-3.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"muvafakat-tnb-mali-danismanlik-gorusleri-3.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"MUVAFAKATNAME VE MUVAFAKATNAME/TAAHHÜTNAMEDE DEĞER (TAŞINMAZLARLA GAYRİMENKULLERLE İLGİLİ)\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"MUVAFAKATNAME/TAAHHÜTNAMEDE DEĞER (TAŞINMAZLARLA İLGİLİ)\",\n\n   mailsubject: \"Tavsiye: Noterlik Rehberi - MUVAFAKATNAME VE MUVAFAKATNAME/TAAHHÜTNAMEDE DEĞER (TAŞINMAZLARLA GAYRİMENKULLERLE İLGİLİ) &nbsp; &nbsp;MUVAFAKATNAME&nbsp; &nbsp;İNŞAAT MUVAFAKATI&nbsp; &nbsp;KÜÇÜKL. MUVAFAKATI&nbsp; &nbsp;DİĞER MUVAFAKAT&nbsp; &nbsp;MEVZUAT&nbsp; &nbsp;39 SAYILI GENELGE&nbsp; &nbsp;45 SAYILI GENELGE\",\n\n   sharesubject: \"Noterlik Rehberi - MUVAFAKATNAME VE MUVAFAKATNAME/TAAHHÜTNAMEDE DEĞER (TAŞINMAZLARLA GAYRİMENKULLERLE İLGİLİ) &nbsp; &nbsp;MUVAFAKATNAME&nbsp; &nbsp;İNŞAAT MUVAFAKATI&nbsp; &nbsp;KÜÇÜKL. MUVAFAKATI&nbsp; &nbsp;DİĞER MUVAFAKAT&nbsp; &nbsp;MEVZUAT&nbsp; &nbsp;39 SAYILI GENELGE&nbsp; &nbsp;45 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"MUVAFAKAT-TNB-MALI-DANISMANLIK-GORUSLERI-3\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"muvafakat-tnb-mali-danismanlik-gorusleri-3.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?muvafakat-tnb-mali-danismanlik-gorusleri-3.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?muvafakat-tnb-mali-danismanlik-gorusleri-3.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?muvafakat-tnb-mali-danismanlik-gorusleri-3.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?muvafakat-tnb-mali-danismanlik-gorusleri-3.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fmuvafakat-tnb-mali-danismanlik-gorusleri-3.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>MUVAFAKATNAME/TAAHHÜTNAMEDE DEĞER (TAŞINMAZLARLA İLGİLİ)</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?muvafakat-tnb-mali-danismanlik-gorusleri-3.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">MUVAFAKATNAME VE MUVAFAKATNAME/TAAHHÜTNAMEDE DEĞER (TAŞINMAZLARLA GAYRİMENKULLERLE İLGİLİ)</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"muvafakatnameler.html\" class=\"topiclink\" title=\"MUVAFAKATNAMELER DİZİNİ\">MUVAFAKATNAME</a>  &nbsp; <a href=\"insaat-muvafakatnameleri.html\" class=\"topiclink\" title=\"İNŞAAT MUVAFAKATNAMELERİ DİZİNİ\">İNŞAAT MUVAFAKATI</a>  &nbsp; <a href=\"kucuklerin-muvafakatnameleri.html\" class=\"topiclink\" title=\"KÜÇÜKLERİN MUVAFAKATNAMELERİ DİZİNİ\">KÜÇÜKL. MUVAFAKATI</a>  &nbsp; <a href=\"diger-muvafakatnameler.html\" class=\"topiclink\" title=\"DİĞER MUVAFAKATNAMELER DİZİNİ\">DİĞER MUVAFAKAT</a>  &nbsp; <a href=\"mevzuat-diger-muvafakatnameler.html\" class=\"topiclink\" title=\"MEVZUAT - MUVAFAKATNAMELER\">MEVZUAT</a>  &nbsp; <a href=\"arac-devir-kiralama-rehin-islemleri-hak-birlestirilmis-39-sayili-genelge.html\" class=\"topiclink\" title=\"TESCİL EDİLMİŞ ARAÇLARIN HER TÜRLÜ DEVİRLERİ İLE KİRALAMA VE REHİN İŞLEMLERİ HAK.BİRLEŞTİRİLMİŞ 39 SAYILI GENELGE\">39 SAYILI GENELGE</a>  &nbsp; <a href=\"muvafakat-ve-feragat-beyanlari-hak-birlestirilmis-45-sayili-genelge.html\" class=\"topiclink\" title=\"MUVAFAKAT VE FERAGAT BEYANLARI İŞLEMLERİNE İLİŞKİN DÜZENLEMELER VE AÇIKLAMALAR HAK BİRLEŞTİRİLMİŞ 45 SAYILI GENELGE\">45 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi: 10.05.2017</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan: AYDIN KAHRAMAN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu:TAŞINMAZLARLA GAYRİMENKULLERLE İLGİLİ &quot;MUVAFAKATNAME&quot; VE &quot;MUVAFAKATNAME/TAAHHÜTNAME&quot; DE DEĞER</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İçerik: Mali Danışmanlık-112-8694 &nbsp;10.05.2017</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İLGİ: 17.08.2017 tarih ve 310 sayılı yazınız.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yönetim Kurulunun 25.04.2017 günlü toplantısında görüşülen ilgi yazınızda, yazı ekinde örnekleri bulunan “muvafakatname” ve “muvafakatname ve taahhütname” başlıklı işlemlerin incelenmesi, hukuken bu şekilde düzenlenmesinin mümkün olup olmadığı yine aynı belgelerin harç ve damga vergisinin maktu mu, nispi mi alınması gerektiği hususundaki bilgi istemi, Yönetim Kurulu’nun 08.10.2012 tarih ve 35 &nbsp;sayılı Kararına istinaden Maliye Bakanlığı Gelir İdaresi Başkanlığı’na intikal ettirilerek görüş talep edilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu konuda Gelir İdaresi Başkanlığı’ndan cevaben alınan 19.02.2014 tarih ve 19839 sayılı yazıda ilgili kanun hükümlerinden bahisle,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“İlgide kayıtlı yazınız ve eklerinin incelenmesinden, “İlgili Belediye Başkanlığına Muvafakatname ve Taahhütname” ve “Muvafakatname” başlıklı kağıtlar ile aynı muhtevadaki kağıtlardan damga vergisi ve harcın ne şekilde alınacağı hususunda görüş talep edildiği anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Söz konusu kağıt örneklerinin incelenmesinden, satın alınan/satın alınması taahhüt edilen taşınmaz mallara ilişkin kat mülkiyeti veya irtifak hakkı tesisine, kurulmuş kat irtifaklarının terkinine, yeniden tesis ettirilmesine, bağımsız bölümlerin hisselendirilmesine dair taahhüde ve muvafakata yer verildiği anlaşılmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu itibarla, malın aynına yönelik taahhütler içeren söz konusu kağıtlarda 492 sayılı Kanunun 42 inci maddesine göre değer gösterilmesi gerekmekte olup, bu kağıtların düzenleyici hükümlerine paralellik teşkil edecek şekilde belli bir değer gösterilmesi ve gösterilecek bu değer üzerinden de nispi harç ve 488 sayılı Damga Vergisi Kanununa ekli (1) sayılı tablonunun 1/A-1 fıkrasına göre nispi damga vergisi aranılması gerekmektedir.”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">denilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yukarıda belirtilen görüşe karşılık olarak Gelir İdaresi Başkanlığına gönderilen 25.04.2016 tarih ve Mali Danışmanlık-99-7033 sayılı yazımızda;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“...........Başkanlığınızın bu yazısında, bu kağıtta yer alan işlemin, gayrimenkulün aynı ile ilgili bir taahhüt olarak nitelendirerek bu kağıtlarda kağıtların düzenleyici hükümlerine paralellik teşkil edecek şekilde bir değer gösterilmesi gerektiği bildirilmiştir. Gösterilecek değer konusunda ise somut bir öngörüde bulunulmamıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ancak, inşa olunan bir binadan satın alınan/satın alınması taahhüt edilen taşınmaza ilişkin kat mülkiyeti veya kat irtifak hakkı tesisine, kurulmuş kat irtifaklarının terkinine, yeniden tesis ettirilmesine, bağımsız bölümlerin hisselendirilmesine dair taahhüde ve muvafakata yer verilen bu nevi işlemler ileride ortaya çıkması muhtemel ihtiyaçlar veya yasal gerekliliklerin yerine getirilmesi amacıyla verilen ve gayrimenkulün aynını ilgilendirmediği düşünülen bir muvafakatle ilgili olduğundan, değer gösterilmesi gerekli olan kağıtlar meyanında olmadığı düşünülmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">492 sayılı Kanunun 42 nci maddesi gayrimenkul malların alım satımı ve aynını ilgilendiren taahhütlerde değer gösterilmesini zorunlu kılmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İnceleme konusu işlemde, konusunu teşkil eden gayrimenkulün alımı veya satımından bahis yoktur. Işlemin taahhüt olarak değere konu olabilmesi için, bu işlemin gayrimenkulün vasfını değiştiren, tasarruf hakkını kısıtlayan veya aynını ilgilendiren başkaca hususlara ilişkin olması icabeder.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Oysa işlem, yapılmakta olan bir inşaattan bağımsız bölüm edinen şahsın, inşaat süresince veya sonrasında ortaya çıkacak durumlar veya ihtiyaçlar çerçevesinde gereğinin yapılması için inşaat şirketine verdiği yetkiyi ifade eden muvafakat manasındadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu işlemi gayrimenkulün aynı ile ilgili taahhüt olarak yorumlamanın, 492 sayılı Kanunun 42 nci maddesinin konuluş amacına uygun düşmeyeceği düşünülmektedir.”şeklinde Birliğimiz görüşü de belirtilmek suretiyle yeniden görüş talep edilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Gelir İdaresi Başkanlığından cevaben alınan 07.06.2016 tarih ve 59491943-140.02.02.(22)-E.60298 sayılı yazıda ilgili Kanun hükümlerinden de bahisle;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“İlgi (a)’da kayıtlı yazınıza ekli “İlgili Belediye Başkanlığı’na Muvafakatname ve Taahhütname” ve “Muvafakatname” başlıklı kağıtların malın aynına yönelik taahhüt içerdiği dikkate alındığında, söz konusu kağıtlarda 492 sayılı Kanunun 42 nci maddesine göre değer gösterilmesi gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Buna göre, ilgi (a)’da kayıtlı yazınıza ekli “İlgili Belediye Başkanlığı’na Muvafakatname ve Taahhütname” ve “Muvafakatname” başlıklı kağıtların, mükellef tarafından beyan edilecek değer üzerinden 492 sayılı Harçlar Kanununa gore nispi harca ve 488 sayılı Damga Vergisi Kanununa ekli (1) sayılı tablonun I/A-1 fıkrasına göre nispi damga vergisine tabi tutulması gerekmektedir.”denilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Gelir İdaresi Başkanlığının görüşüne göre bu nevi kağıtlarda mükellef tarafından gösterilecek değer üzerinden nispi oranda damga vergisi ve harç alınması gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Diğer taraftan, bir başka noterliğimizden alınan benzer konudaki “muvafakatname” başlıklı işlem örneklerine ilişkin Gelir İdaresi Başkanlığından görüş istenilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Gelir İdaresi Başkanlığından cevaben alınan 16.05.2016 tarih ve 59491943-140.02.02(22)-E.52778 sayılı yazıda ise;yine kanun hükümlerinden bahisle,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi (a)'da kayıtlı yazınıza ekli &quot;Muvafakatname&quot; başlıklı kağıtların incelenmesinden, gayrimenkullerle ilgili olarak bir takım işlemlerin yapılmasına rıza ve muvafakat beyanına ilişkin olarak düzenlendikleri ve herhangi bir taahhüde yer verilmediği anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Buna göre, 488 sayılı Damga Vergisi Kanuna ekli (1) sayılı tabloda yazılı kağıtlar mahiyetinde bulunmayan bahse konu &quot;Muvafakatname&quot; başlıklı kağıtların damga vergisine tabi tutulmaması; 492 sayılı Harçlar Kanununun 42 nci maddesinde belirtilen manada değer gösterilmesi mecburi kağıtlar meyanında bulunmadıklarından söz konusu kağıtlara ilişkin noter işlemlerinin maktu harca tabi tutulması gerekmektedir.” denilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Gelir İdaresi Başkanlığı görüşüne göre sahip olunan gayrimenkuller ile ilgili olarak,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">- Gayrimenkulün yola ve yeşil alana bedelsiz olarak terki,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">- Tevhit, ifraz, taksim, sınır düzeltilmesi ve yeni parselin tapuya tescili ile yeni tapu senetlerinin alınması,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">- Gayrimenkul üzerine inşaat yapılması,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">- Plan ve projelerinin çizilmesi,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">- Ruhsatlarının alınması, tadilat yapılması ve tadilat ruhsatlarının alınması,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">hususlarında hissedarların birbirine ve diğer kişilere muvafakat verilmesi hakkında &nbsp;düzenlenen &nbsp;muvafakatname başlıklı kağıtların gayrimenkul malın aynına yönelik olmadığı ve dolayısı ile bu işlemlerde 492 sayılı Kanunun 42 nci maddesine göre değer gösterilmesinin gerekmediği anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu nedenlerle damga vergisini gerektirmeyen bu kağıtlarla ilgili noterlik işlemlerinden maktu harç tahsil edilmesi icabetmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Gelir İdaresi Başkanlığının bu görüşü Yönetim Kurulunun 13.06.2016 günlü ve 13 sayılı Kararı gereğince 2016/12 sayılı Genelgemiz ile noterliklere duyurulmuştur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Gelir İdaresi Başkanlığının benzer nitelikteki “muvafakatname” başlıklı işlem örneklerine verdiği ve aynı daireden çıktığı anlaşılan görüşlerin birbirinden tamamen ayrı ve tezat teşkil ettiğinden, noterliklerimizde uygulama birliği sağlanması için Gelir İdaresi Başkanlığının 07.06.2016 tarih ve 60298 sayılı yazısındaki görüşün, 16.05.2016 tarih ve 52778 sayılı yazısındaki görüş de dikkate alınarak bir kere daha tetkik edilmesi sonucunda oluşacak nihai görüşün Birliğimize bildirilmesi istenilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Gelir İdaresi Başkanlığından cevaben alınan 01.03.2017 tarih ve 59491943-140.02.02(22)-E.E.25226 sayılı yazıda;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“İlgi (c)’de kayıtlı yazınızın incelenmesinden, ilgi (a) ve (b)’de kayıtlı yazılarımızda belirtilen görüşlerimizin yeniden gözden geçirilmesi ve nihai görüşümüzün bildirilmesinin talep edildiği anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi (a) ve (b)’de kayıtlı yazılarımızda, Birliğinizce gönderilen herbir kağıt ayrı ayrı değerlendirilerek herbir kağıda münhasır olmak üzere görüş oluşturulmuş ve farklı kağıtlardaki işlemlerden ne şekilde harç ve damga vergisi alınacağı hususlarında açıklamalara yer verilmiş olup sözkonusu yazılarımızda yer alan görüşümüzü değiştirecek bir husus bulunmamaktadır.”denilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Gelir İdaresi Başkanlığı hemen hemen aynı muhtevaya sahip iki ayrı işlem örneği itibariyle iki ayrı görüş bildirmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Oysa ki her iki türdeki işlem örneği de gayrimenkul sahiplerinin, gelecekte ortaya çıkması muhtemel ihtiyaçların giderilmesi ve bu konuda ilgili idareler nezdindeki iş ve işlemlerin yapılmasını teminen,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">-İnşaatı yapan şirkete veya</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">-Gayrimenkul hissedarlarından birine verdikleri muvafakat/yetki anlamındaki düzenlemeyi ihtiva etmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Gelir İdaresi her ne kadar benzer işlemler yönünden farklı görüşler bildiriyor olmakla birlikte, sözkonusu işlemden 2016/12 sayılı Birliğimiz Genelgesi doğrultusunda maktu harç alınması gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir.Bilgilerinize sunarım.Saygılarımla,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> Ayhan TOSUN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Genel Sekreter</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ş.KILIÇ</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">A.KAHRAMAN</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"muvafakat-tnb-mali-danismanlik-gorusleri-3.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:26:08.654557"
}