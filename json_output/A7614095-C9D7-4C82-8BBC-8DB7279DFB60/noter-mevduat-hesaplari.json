{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\noter-mevduat-hesaplari.html",
    "title": "NOTER MEVDUAT HESAPLARI",
    "description": "Yayın Tarihi:04.08.2022 Yayınlayan:HÜLYA YILMAZ Konu: Noter Mevduat Hesapları İçerik:Hukuki Danışmanlık – 430 - 07/07/2022   Sayın ...... Noteri    İlgi :         27.05.20",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ NOTER MEVDUAT HESAPLARI Email Gönder NOTER MEVDUAT HESAPLARI << Fihrist-Ana sayfa >> NOTER MEVDUAT HESAPLARI NOTERLİK MEVZUATI DİZİNİ    NOTERLİK İŞLEMLERİ DİZİNİ GENELGELER GENEL YAZILAR    48 SAYILI GENELGE Yayın Tarihi:04.08.2022 Yayınlayan:HÜLYA YILMAZ Konu: Noter Mevduat Hesapları İçerik:Hukuki Danışmanlık – 430 - 07/07/2022 Sayın ...... Noteri İlgi : 27.05.2022 tarihli yazınız. İlgi yazı Yönetim Kurulunun 27.06.2022 tarihli toplantısında görüşülmüştür. ... Cumhuriyet savcısı tarafından hazırlanan ... noterliğinin 2022 yılına ait olmak üzere yapılan teftiş sonucu gösterir raporun 11 inci maddesinde; ”Noterliğin 25/05/20221-24/05/2022 tarihleri arasında Ziraat Bankasında bulunan … hesabının hesap hareketleri incelendiğinde vergi ödemelerinden önce hesap bakiyesinin ödenecek tutarın altına düştüğü, vergi ödemesinden hemen öncesinde hesaba virman veya para yatırma şeklinde para girişi olduğu, bu nedenlerle Adalet Bakanlığı Hukuk İşleri Genel Müdürlüğünün 20.01.2006 tarihli ve 101 sayılı genelgesinin 7 inci maddesinin h fıkrası “Noterlik Kanununun 119 uncu maddenin Uygulanmasıyla İlgili Yönetmeliğin 9 uncu maddesine uygun olarak harç, vergi ve resim paralarının  noterlerin şahsi hesaplarına yatırılması yasal olarak mümkün olmadığından…”hükmüne aykırı olarak bu paraların .. Noteri ...’ın şahsi hesabında bulunuyor olabileceği değerlendirilmiştir.”, 14 üncü maddesinde ise; “Noterlik Kanununun 119 uncu maddenin Uygulanmasıyla İlgili Yönetmeliğin 9 uncu maddesinde” Noterler ilgililerden harç, vergi ve resim karşılığı tahsil ettikleri parayı noterlik dairesinde veya bankada bulundurmak zorunluluğundadırlar.” hükmüne aykırı hareket etmenin hukuki sorumluluk doğuracağı hatırlatılmıştır. Bu tespite benzer nitelikte ... Cumhuriyet Başsavcılığımızca ... Noteri ...’ın göreve başladığı tarihten 21.01.2022 tarihine kadar ki hesap hareketlerini kapsar şekilde 2022/... soruşturma sayılı dosya üzerinden soruşturma yürütüldüğünden güncel tespitleri içeren bu teftiş tutanağının bir örneğinin soruşturma dosyasına eklenmesine ve teftiş tutanağının bir örneğinin Adalet Bakanlığı Hukuk İşleri Genel Müdürlüğünün Noterlik Teftişleri konulu 26.04.2022 tarihli yazısına istinaden Adalet Bakanlığına gönderilmesine karar verilmiştir. “ şeklinde tenkit ve tavsiye konusu olan hususlar tespit edilmiştir. 1512 sayılı Noterlik Kanunun 119 uncu maddesi “Noterler 118 inci madde uyarınca tahsil ettikleri vergi, resim ve harçlar ile değerli kağıt bedellerini aşağıda yazılı süre içinde ilgili vergi dairesine bir beyanname ile bildirmek ve aynı süre içinde yatırmakla yükümlüdürler. Beyannameler her ayın 1 ile 15 inci ve 16 ile sonuncu günlerine ait iki devre için hazırlanır ve her ayın 15 inci ve son gününü takibeden 7 iş günü içinde ilgili dairelere verilir. Beyannamelerin, ait oldukları döneme ilişkin vergi, resim ve harçlar ile değerli kağıt bedelleri tahsilatının ayrı ayrı toplamları ile bu dönemde yapılan işlemlerin birinci ve sonuncusunun yevmiye numarası da yazılmak suretiyle toplam sayısını gösterecek şekilde ve üç nüsha olarak düzenlenmesi zorunludur. Noter, yatırmakla yükümlü olduğu parayı, ikinci fıkradaki süreler içinde posta veya banka havalesi ile ilgili daireye gönderebilir. Bu halde, havale makbuzu da beyanname nüshaları ile birlikte ilgili daireye ibraz edilir. Noterlerin ilgili dairelere vereceği iki nüsha beyannameden bir nüshası ve eki makbuz nüshaları o dairede kalır. Diğer nüshaya (Kapsadığı para vezneye yatırılmıştır) veya (Kapsadığı paranın posta veya banka havalesi ile gönderildiğine dair makbuz ibraz edilmiştir) şerhleri verilerek, resmi mühür ve imza ile onaylandıktan sonra, notere geri verilir. Noter bu nüshayı 71 inci madde uyarınca vereceği aylık cetvel ile birlikte Türkiye Noterler Birliğine gönderir. Yatırdığı para için ilgili daireden alacağı makbuz noterlikte saklanır. Beyannamenin şekil ve düzenleme tarzı ile bu maddenin uygulanma şekli Adalet ve Maliye Bakanlıklarınca müştereken hazırlanacak bir yönetmelikte belirtilir.” 119 uncu Maddenin Uygulanmasıyla İlgili Yönetmeliğin 5 inci maddesi “Noterliklerce ilgilisinden makbuz karşılığı tahsil olunan vergi ve resimler, bir beyanname ile birlikte her ayın 1 ile 15 nci ve 16 ile sonuncu günlerine ait iki dönem için 15 nci ve sonuncu günleri izleyen 7 iş günü içinde ilgili dairelere yatırılır.”, 9 uncu maddesi, “Kanunda gösterilen süreler içinde harç, vergi ve resimleri ilgili dairelere yatırmayan, banka veya posta havalesi ile göndermeyen noter veya noter vekillerinden, Noterlik Kanunu’nun 120 nci maddesine göre gecikme zammı alınır. Bu zam Türkiye Noterler Birliği hesabına yatırılır. Noterden tahsilatı yapan memur gecikme varsa durumu Noterlik Kanunu’nun 120 nci maddesinin son fıkrası hükmü saklı kalmak kaydı ile Türkiye Noterler Birliğine bildirmekle yükümlüdür. Noterler ilgililerden harç, vergi ve resim karşılığı tahsil ettikleri parayı noterlik dairesinde veya bankada bulundurmak zorunluluğundadırlar.” hükümleri ile, Yargıtay 5. Ceza Dairesi 30.12.2004 tarih 2003/6571 Esas, 2004/8329  Karar sayılı kararında “Zimmet suçundan sanık ... nın yapılan yargılaması sonunda; yüklenen suçtan beraatine dair (....) Ağır Ceza Mahkemesinden verilen ... gün ve ... esas, ... karar sayılı hükmün süresi içinde Yargıtay’ca incelenmesi o yer C. Savcısı tarafından istenilmiş olduğundan dava evrakı C. Başsavcılığından tebliğname ile daireye gönderilmekle incelenerek gereği düşünüldü: Zimmet suçu şekli bir suç olmayıp, suçun oluşumu için diğer unsurlarının yanında temellük kastının varlığının zorunlu bulunmasına, noter olan sanığın ilgililerden tahsil ettiği 315 harç, damga vergisi ve değerli kâğıt bedellerini bankadaki hesabında bir süre tutarak süresinde merciine yatırmaktan ibaret eyleminde, 1512 sayılı Noterlik Kanunu’nun 118, 119. maddeleri ile 119. maddenin uygulanmasına ilişkin yönetmelik hükümleri, HİGM. Nün 2.12.1972 gün 37549 sayılı görüşleri de gözetildiğinde, zimmet suçunun manevi unsurunun oluşmadığı, eylemin hukuki mahiyet arz ettiği şeklinde delilleri takdir ve gerekçesi gösterilmek suretiyle verilen beraat hükmü usul ve kanuna uygun olduğundan yerinde görülmeyen o yer C. Savcısının temyiz itirazlarının reddiyle hükmün tebliğname gibi (ONANMASINA), 30.12.2004 tarihinde oyçokluğuyla karar verildi.” şeklindeki hükmü, somut olayla birlikte değerlendirildiğinde; Noterler ilgililerden harç, vergi ve resim karşılığı tahsil ettikleri parayı noterlik dairesinde veya bankada bulundurmak zorunda olup, istedikleri takdirde bu bedellerin tamamını dairelerinde ya da bir bankada bulundurabilecekleri gibi kısmen dairede kısmen de bankada bulundurabilirler. Vergi dairelerine yatırma tarihine kadar, denetim yapan Adalet ve TNB Müfettişleri ile Cumhuriyet savcılarına bu paraların dairede veya bankada bulunduğunu göstermek zorundadır. Noterlerin, Noterlik Kanununun 38 inci maddesi gereğince yatıracakları teminat paraları ile şahısların saklanmak üzere emanete verdikleri paralarının hangi bankalara yatırılacağı Noterlik Kanunu Yönetmeliğinin 76 ve 107 nci maddelerinde açıklanmasına karşılık, tahsil ettikleri harç ve vergileri için bir banka belirlenmediği gibi, 119 uncu Maddenin Uygulanmasıyla İlgili Yönetmelikte de böyle bir belirleme yapılmamıştır. Bu sebeple, noterin tahsil ettiği harç ve vergilerle ilgili paraları dairede veya kendi şahsına ait bir banka hesabında bulunduğunu göstermesi (ispatlaması) yeterlidir. 3 Şubat 2007 tarihli ve 26423 sayılı Resmî Gazetede yayımlanan Türkiye Cumhuriyet Merkez Bankasının 2007/1 sayılı Mevduat ve Katılım Fonlarının Vadeleri ve Türleri Hakkında Tebliğinin; 5 inci maddesinde mevduatın türleri a) Tasarruf b) Resmi Kuruluşlar c) Ticari Kuruluşlar ç) Bankalar d) Diğer Kuruluşlar olarak gösterilmiş ve 8 inci maddede “Genel bütçe kapsamındaki kamu idarelerine, özel bütçeli idarelere, düzenleyici ve denetleyici kurumlara, sosyal güvenlik kurumlarına, yerel yönetimlere, mahkemelere, savcılıklara, icra ve iflas dairelerine ve tereke hâkimliklerine ait hesaplar \"Resmi Kuruluşlar\" başlığı altında sınıflandırılır”, 11 inci maddede de “ Vakıflara, derneklere, birliklere, sendikalara, tasarruf ve yardımlaşma sandıklarına, elçilik ve konsolosluklara, uluslararası kuruluşların Türkiye'deki büro ve temsilciliklerine, fonlara, apartman yönetimine, noter teminat ve emanetine ait hesaplar ile … ilişkin hesaplar…\"Diğer Kuruluşlar\" başlığı altında sınıflandırılır.” hükümlerine yer verilmiştir. Bu Tebliğ’de sadece noter teminat ve emanetine ait hesaplarına yer verilmiş ve bu iki hesabın da resmi mevduat niteliğinde olmadığı belirtilmiştir. Dolayısıyla noterin tahsil ettiği harç ve vergilerle ilgili paraları kendi şahsına ait herhangi bir banka hesabında bulundurması mümkündür. Noterin, tahsil ettiği harç ve vergilerle ilgili paraları dilediği banka hesabında tutmasının mümkün olmasına karşılık bu paraları banka aracılığıyla vergi dairesine yatırmak istemesi halinde ancak Gelir İdaresi Başkanlığının 02.01.2020 tarihli duyurusunda belirtilen bankalar aracılığıyla yatırması gerekmektedir. Bu durumda tüzel kişilikleri ve vergi mükellef sicil numaraları bulunmayan noterlik daireleri adına hesap açılamayacağından, noterler tarafından noterlikleri ile ilgili olarak açılacak banka hesaplarında, “noterin adı ve soyadı ile vergi kimlik numarasının” esas alınmasının yeterli olduğundan, Noterin şahsı adına açılan bu hesaplarda noter gerek kişisel paralarını gerekse harç ve vergi bedellerini bulundurma yetki ve hakkına sahiptir. Gerek noterlerin tahsil ettikleri Hazine’ye ait gelirlerin ayrı bir hesapta tutulacağına dair yasal bir hüküm bulunmaması, gerekse adalet müfettişlerince yapılan denetimler sırasında banka hesaplarında Hazine gelirlerinden daha fazla miktarda paraya rastlanması halinde, fazla paranın mahiyetinin (noterliğin diğer gelirleriyle ilgili olduğunun) noterin beyanına istinaden düzenlenen tespit tutanağına yazılması dikkate alındığında, noterliğe ait tüm gelirlerin banka hesabında bulundurulmasının bir sakıncası olmadığı anlaşılmaktadır. Bu sebeple, noterlik gelirlerini banka hesabında tutmak isteyen noterlerin, bu gelirlerinin tamamını veyahut bir kısmını dairde saklayabilecekleri gibi açılan bir ya da birkaç banka hesabında bulundurmaları mümkün olduğu düşünülmektedir.Bilgilerinize rica ederim. Emine ÇAĞLAYAN Başkan 07.07.2022 Hukuki Danışman Per        : M.ALATAN 07.07.2022 Hukuki Danışman Yard       : B.COSKUN 07.07.2022 Hukuki Danışman               : Ş.ARTAR 07.07.2022 Genel Sekreter V.                : B.EMEL Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "NOTER MEVDUAT HESAPLARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fnoter-mevduat-hesaplari.html",
        "title": "",
        "target": "",
        "type": "internal"
      },
      {
        "text": "NOTER MEVDUAT HESAPLARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?noter-mevduat-hesaplari.html",
        "title": "",
        "target": "_top",
        "type": "internal"
      },
      {
        "text": "NOTERLİK MEVZUATI DİZİNİ",
        "href": "javascript:void(0);",
        "title": "NOTERLİK MEVZUATI DİZİNİ",
        "target": "",
        "type": "internal"
      },
      {
        "text": "NOTERLİK İŞLEMLERİ DİZİNİ",
        "href": "javascript:void(0);",
        "title": "NOTERLİK İŞLEMLERİ DİZİNİ",
        "target": "",
        "type": "internal"
      },
      {
        "text": "GENELGELER GENEL YAZILAR",
        "href": "javascript:void(0);",
        "title": "NOTERLİK HAK.TÜM GENELGELER GENEL YAZILAR",
        "target": "",
        "type": "internal"
      },
      {
        "text": "48 SAYILI GENELGE",
        "href": "ortak-cari-hesap-islemleri-hak-birlestirilmis-48-sayili-genelge.html",
        "title": "ORTAK CARİ HESAP İŞLELERİ HAK. BİRLEŞTİRİLMİŞ 48 SAYILI GENELGE",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "NOTER MEVDUAT HESAPLARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>NOTER MEVDUAT HESAPLARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:04.08.2022 Yayınlayan:HÜLYA YILMAZ Konu: Noter Mevduat Hesapları İçerik:Hukuki Danışmanlık – 430 - 07/07/2022 &nbsp; Sayın ...... Noteri&nbsp; &nbsp; İlgi :&nbsp; &nbsp; &nbsp; &nbsp; &nbsp;27.05.20\" />\n\n   <link rel=\"canonical\" content=\"noterlikrehberi.net/rehber/index.html?noter-mevduat-hesaplari.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"noter-mevduat-hesaplari.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"NOTER MEVDUAT HESAPLARI\",\n\n   mailsubject: \"Tavsiye: Noterlik Rehberi - NOTER MEVDUAT HESAPLARI &nbsp; &nbsp;NOTERLİK MEVZUATI DİZİNİ&nbsp; &nbsp;NOTERLİK İŞLEMLERİ DİZİNİ&nbsp; &nbsp;GENELGELER GENEL YAZILAR&nbsp; &nbsp;48 SAYILI GENELGE\",\n\n   sharesubject: \"Noterlik Rehberi - NOTER MEVDUAT HESAPLARI &nbsp; &nbsp;NOTERLİK MEVZUATI DİZİNİ&nbsp; &nbsp;NOTERLİK İŞLEMLERİ DİZİNİ&nbsp; &nbsp;GENELGELER GENEL YAZILAR&nbsp; &nbsp;48 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"NOTER-MEVDUAT-HESAPLARI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"noter-mevduat-hesaplari.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?noter-mevduat-hesaplari.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?noter-mevduat-hesaplari.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?noter-mevduat-hesaplari.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?noter-mevduat-hesaplari.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fnoter-mevduat-hesaplari.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>NOTER MEVDUAT HESAPLARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?noter-mevduat-hesaplari.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">NOTER MEVDUAT HESAPLARI</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"javascript:void(0);\" onclick=\"return hmshowPopup(event, popid_2147199316X, this);\" class=\"popuplink\" title=\"NOTERLİK MEVZUATI DİZİNİ\">NOTERLİK MEVZUATI DİZİNİ</a>  &nbsp; <a href=\"javascript:void(0);\" onclick=\"return hmshowPopup(event, popid_1447761013, this);\" class=\"popuplink\" title=\"NOTERLİK İŞLEMLERİ DİZİNİ\">NOTERLİK İŞLEMLERİ DİZİNİ</a>  &nbsp; <a href=\"javascript:void(0);\" onclick=\"return hmshowPopup(event, popid_2147199316X, this);\" class=\"popuplink\" title=\"NOTERLİK HAK.TÜM GENELGELER GENEL YAZILAR\"> GENELGELER GENEL YAZILAR</a>  &nbsp; <a href=\"ortak-cari-hesap-islemleri-hak-birlestirilmis-48-sayili-genelge.html\" class=\"topiclink\" title=\"ORTAK CARİ HESAP İŞLELERİ HAK. BİRLEŞTİRİLMİŞ 48 SAYILI GENELGE\">48 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"background: #ffffff;\"><span style=\"font-weight: bold;\">Yayın Tarihi:</span>04.08.2022</p>\n\n<p style=\"background: #ffffff;\"><span style=\"font-weight: bold;\">Yayınlayan:</span>HÜLYA YILMAZ</p>\n\n<p style=\"background: #ffffff;\"><span style=\"font-weight: bold;\">Konu:</span> Noter Mevduat Hesapları</p>\n\n<p style=\"background: #ffffff;\"><span style=\"font-weight: bold;\">İçerik:</span>Hukuki Danışmanlık – 430 - 07/07/2022</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Sayın ...... Noteri </span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">İlgi :  &nbsp; &nbsp; &nbsp;  </span>27.05.2022 tarihli yazınız.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; &nbsp;İlgi yazı Yönetim Kurulunun 27.06.2022 tarihli toplantısında görüşülmüştür.<br />\n\n&nbsp;</p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp;... Cumhuriyet savcısı tarafından hazırlanan ... noterliğinin 2022 yılına ait olmak üzere yapılan teftiş sonucu gösterir raporun 11 inci maddesinde; ”Noterliğin 25/05/20221-24/05/2022 tarihleri arasında Ziraat Bankasında bulunan … hesabının hesap hareketleri incelendiğinde vergi ödemelerinden önce hesap bakiyesinin ödenecek tutarın altına düştüğü, vergi ödemesinden hemen öncesinde hesaba virman veya para yatırma şeklinde para girişi olduğu, bu nedenlerle Adalet Bakanlığı Hukuk İşleri Genel Müdürlüğünün 20.01.2006 tarihli ve 101 sayılı genelgesinin 7 inci maddesinin h fıkrası “Noterlik Kanununun 119 uncu maddenin Uygulanmasıyla İlgili Yönetmeliğin 9 uncu maddesine uygun olarak harç, vergi ve resim paralarının  noterlerin şahsi hesaplarına yatırılması yasal olarak mümkün olmadığından…”hükmüne aykırı olarak bu paraların .. Noteri ...’ın şahsi hesabında bulunuyor olabileceği değerlendirilmiştir.”,</p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; 14 üncü maddesinde ise; “Noterlik Kanununun 119 uncu maddenin Uygulanmasıyla İlgili Yönetmeliğin 9 uncu maddesinde” Noterler ilgililerden harç, vergi ve resim karşılığı tahsil ettikleri parayı noterlik dairesinde veya bankada bulundurmak zorunluluğundadırlar.” hükmüne aykırı hareket etmenin hukuki sorumluluk doğuracağı hatırlatılmıştır.</p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; Bu tespite benzer nitelikte ... Cumhuriyet Başsavcılığımızca ... Noteri ...’ın göreve başladığı tarihten 21.01.2022 tarihine kadar ki hesap hareketlerini kapsar şekilde 2022/... soruşturma sayılı dosya üzerinden soruşturma yürütüldüğünden güncel tespitleri içeren bu teftiş tutanağının bir örneğinin soruşturma dosyasına eklenmesine ve teftiş tutanağının bir örneğinin Adalet Bakanlığı Hukuk İşleri Genel Müdürlüğünün Noterlik Teftişleri konulu 26.04.2022 tarihli yazısına istinaden Adalet Bakanlığına gönderilmesine karar verilmiştir. “</p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; şeklinde tenkit ve tavsiye konusu olan hususlar tespit edilmiştir.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; 1512 sayılı Noterlik Kanunun 119 uncu maddesi “Noterler 118 inci madde uyarınca tahsil ettikleri vergi, resim ve harçlar ile değerli kağıt bedellerini aşağıda yazılı süre içinde ilgili vergi dairesine bir beyanname ile bildirmek ve aynı süre içinde yatırmakla yükümlüdürler.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; Beyannameler her ayın 1 ile 15 inci ve 16 ile sonuncu günlerine ait iki devre için hazırlanır ve her ayın 15 inci ve son gününü takibeden 7 iş günü içinde ilgili dairelere verilir.</p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; &nbsp;Beyannamelerin, ait oldukları döneme ilişkin vergi, resim ve harçlar ile değerli kağıt bedelleri tahsilatının ayrı ayrı toplamları ile bu dönemde yapılan işlemlerin birinci ve sonuncusunun yevmiye numarası da yazılmak suretiyle toplam sayısını gösterecek şekilde ve üç nüsha olarak düzenlenmesi zorunludur.  &nbsp;</p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; Noter, yatırmakla yükümlü olduğu parayı, ikinci fıkradaki süreler içinde posta veya banka havalesi ile ilgili daireye gönderebilir. Bu halde, havale makbuzu da beyanname nüshaları ile birlikte ilgili daireye ibraz edilir.</p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; Noterlerin ilgili dairelere vereceği iki nüsha beyannameden bir nüshası ve eki makbuz nüshaları o dairede kalır. Diğer nüshaya (Kapsadığı para vezneye yatırılmıştır) veya (Kapsadığı paranın posta veya banka havalesi ile gönderildiğine dair makbuz ibraz edilmiştir) şerhleri verilerek, resmi mühür ve imza ile onaylandıktan sonra, notere geri verilir. Noter bu nüshayı 71 inci madde uyarınca vereceği aylık cetvel ile birlikte Türkiye Noterler Birliğine gönderir. Yatırdığı para için ilgili daireden alacağı makbuz noterlikte saklanır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; Beyannamenin şekil ve düzenleme tarzı ile bu maddenin uygulanma şekli Adalet ve Maliye Bakanlıklarınca müştereken hazırlanacak bir yönetmelikte belirtilir.”</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; 119 uncu Maddenin Uygulanmasıyla İlgili Yönetmeliğin 5 inci maddesi “Noterliklerce ilgilisinden makbuz karşılığı tahsil olunan vergi ve resimler, bir beyanname ile birlikte her ayın 1 ile 15 nci ve 16 ile sonuncu günlerine ait iki dönem için 15 nci ve sonuncu günleri izleyen 7 iş günü içinde ilgili dairelere yatırılır.”,</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n  &nbsp; &nbsp; &nbsp; &nbsp; &nbsp; 9 uncu maddesi, “Kanunda gösterilen süreler içinde harç, vergi ve resimleri ilgili dairelere yatırmayan, banka veya posta havalesi ile göndermeyen noter veya noter vekillerinden, Noterlik Kanunu’nun 120 nci maddesine göre gecikme zammı alınır. Bu zam Türkiye Noterler Birliği hesabına yatırılır. Noterden tahsilatı yapan memur gecikme varsa durumu Noterlik Kanunu’nun 120 nci maddesinin son fıkrası hükmü saklı kalmak kaydı ile Türkiye Noterler Birliğine bildirmekle yükümlüdür.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 0 19px;\"><span style=\"font-weight: bold;\">  &nbsp; &nbsp; &nbsp; &nbsp; &nbsp; </span><span style=\"font-weight: bold; text-decoration: underline;\">Noterler ilgililerden harç, vergi ve resim karşılığı tahsil ettikleri parayı noterlik dairesinde veya bankada bulundurmak zorunluluğundadırlar.</span>”</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n  &nbsp; &nbsp; &nbsp; &nbsp; &nbsp; hükümleri ile,</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n  &nbsp; &nbsp; &nbsp; &nbsp; &nbsp; Yargıtay 5. Ceza Dairesi 30.12.2004 tarih 2003/6571 Esas, 2004/8329  Karar sayılı kararında “Zimmet suçundan sanık ... nın yapılan yargılaması sonunda; yüklenen suçtan beraatine dair (....) Ağır Ceza Mahkemesinden verilen ... gün ve ... esas, ... karar sayılı hükmün süresi içinde Yargıtay’ca incelenmesi o yer C. Savcısı tarafından istenilmiş olduğundan dava evrakı C. Başsavcılığından tebliğname ile daireye gönderilmekle incelenerek gereği düşünüldü: Zimmet suçu şekli bir suç olmayıp, suçun oluşumu için diğer unsurlarının yanında temellük kastının varlığının zorunlu bulunmasına, noter olan sanığın ilgililerden tahsil ettiği 315 harç, damga vergisi ve değerli kâğıt bedellerini bankadaki hesabında bir süre tutarak süresinde merciine yatırmaktan ibaret eyleminde, 1512 sayılı Noterlik Kanunu’nun 118, 119. maddeleri ile 119. maddenin uygulanmasına ilişkin yönetmelik hükümleri, HİGM. Nün 2.12.1972 gün 37549 sayılı görüşleri de gözetildiğinde, zimmet suçunun manevi unsurunun oluşmadığı, eylemin hukuki mahiyet arz ettiği şeklinde delilleri takdir ve gerekçesi gösterilmek suretiyle verilen beraat hükmü usul ve kanuna uygun olduğundan yerinde görülmeyen o yer C. Savcısının temyiz itirazlarının reddiyle hükmün tebliğname gibi (ONANMASINA), 30.12.2004 tarihinde oyçokluğuyla karar verildi.” şeklindeki hükmü,</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; somut olayla birlikte değerlendirildiğinde;</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; Noterler ilgililerden harç, vergi ve resim karşılığı tahsil ettikleri parayı noterlik dairesinde veya bankada bulundurmak zorunda olup, istedikleri takdirde bu bedellerin tamamını dairelerinde ya da bir bankada bulundurabilecekleri gibi kısmen dairede kısmen de bankada bulundurabilirler. Vergi dairelerine yatırma tarihine kadar, denetim yapan Adalet ve TNB Müfettişleri ile Cumhuriyet savcılarına bu paraların dairede veya bankada bulunduğunu göstermek zorundadır.</p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; Noterlerin, Noterlik Kanununun 38 inci maddesi gereğince yatıracakları teminat paraları ile şahısların saklanmak üzere emanete verdikleri paralarının hangi bankalara yatırılacağı Noterlik Kanunu Yönetmeliğinin 76 ve 107 nci maddelerinde açıklanmasına karşılık, tahsil ettikleri harç ve vergileri için bir banka belirlenmediği gibi, 119 uncu Maddenin Uygulanmasıyla İlgili Yönetmelikte de böyle bir belirleme yapılmamıştır. Bu sebeple, noterin tahsil ettiği harç ve vergilerle ilgili paraları dairede veya kendi şahsına ait bir banka hesabında bulunduğunu göstermesi (ispatlaması) yeterlidir.</p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; 3 Şubat 2007 tarihli ve 26423 sayılı Resmî Gazetede yayımlanan Türkiye Cumhuriyet Merkez Bankasının 2007/1 sayılı Mevduat ve Katılım Fonlarının Vadeleri ve Türleri Hakkında Tebliğinin;</p>\n\n<p style=\"background: #ffffff; margin: 0 0 0 19px;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; 5 inci maddesinde mevduatın türleri</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; a) Tasarruf</p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; b) Resmi Kuruluşlar</p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; c) Ticari Kuruluşlar</p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; ç) Bankalar</p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; d) Diğer Kuruluşlar</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; olarak gösterilmiş ve 8 inci maddede “Genel bütçe kapsamındaki kamu idarelerine, özel bütçeli idarelere, düzenleyici ve denetleyici kurumlara, sosyal güvenlik kurumlarına, yerel yönetimlere, mahkemelere, savcılıklara, icra ve iflas dairelerine ve tereke hâkimliklerine ait hesaplar &quot;Resmi Kuruluşlar&quot; başlığı altında sınıflandırılır”, 11 inci maddede de “ Vakıflara, derneklere, birliklere, sendikalara, tasarruf ve yardımlaşma sandıklarına, elçilik ve konsolosluklara, uluslararası kuruluşların Türkiye'deki büro ve temsilciliklerine, fonlara, apartman yönetimine, <span style=\"font-weight: bold; text-decoration: underline;\">noter teminat ve emanetine ait hesaplar</span> ile … ilişkin hesaplar…&quot;Diğer Kuruluşlar&quot; başlığı altında sınıflandırılır.” hükümlerine yer verilmiştir. Bu Tebliğ’de sadece noter teminat ve emanetine ait hesaplarına yer verilmiş ve bu iki hesabın da resmi mevduat niteliğinde olmadığı belirtilmiştir. Dolayısıyla noterin tahsil ettiği harç ve vergilerle ilgili paraları kendi şahsına ait herhangi bir banka hesabında bulundurması mümkündür.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; Noterin, tahsil ettiği harç ve vergilerle ilgili paraları dilediği banka hesabında tutmasının mümkün olmasına karşılık bu paraları banka aracılığıyla vergi dairesine yatırmak istemesi halinde ancak Gelir İdaresi Başkanlığının 02.01.2020 tarihli duyurusunda belirtilen bankalar aracılığıyla yatırması gerekmektedir.<br />\n\n&nbsp;</p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; Bu durumda tüzel kişilikleri ve vergi mükellef sicil numaraları bulunmayan noterlik daireleri adına hesap açılamayacağından, noterler tarafından noterlikleri ile ilgili olarak açılacak banka hesaplarında, “noterin adı ve soyadı ile vergi kimlik numarasının” esas alınmasının yeterli olduğundan, Noterin şahsı adına açılan bu hesaplarda noter gerek kişisel paralarını gerekse harç ve vergi bedellerini bulundurma yetki ve hakkına sahiptir.</p>\n\n<p style=\"background: #ffffff; margin: 0 0 0 19px;\">  &nbsp; &nbsp; &nbsp; &nbsp; &nbsp; Gerek noterlerin tahsil ettikleri Hazine’ye ait gelirlerin ayrı bir hesapta tutulacağına dair yasal bir hüküm bulunmaması, gerekse adalet müfettişlerince yapılan denetimler sırasında banka hesaplarında Hazine gelirlerinden daha fazla miktarda paraya rastlanması halinde, fazla paranın mahiyetinin (noterliğin diğer gelirleriyle ilgili olduğunun) noterin beyanına istinaden düzenlenen tespit tutanağına yazılması dikkate alındığında, noterliğe ait tüm gelirlerin banka hesabında bulundurulmasının bir sakıncası olmadığı anlaşılmaktadır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\nBu sebeple, noterlik gelirlerini banka hesabında tutmak isteyen noterlerin, bu gelirlerinin tamamını veyahut bir kısmını dairde saklayabilecekleri gibi açılan bir ya da birkaç banka hesabında bulundurmaları mümkün olduğu düşünülmektedir.Bilgilerinize rica ederim.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Emine ÇAĞLAYAN</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Başkan</span></p>\n\n<p style=\"background: #ffffff; margin: 0 0 7px 0;\"> </p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">07.07.2022 Hukuki Danışman Per  &nbsp; &nbsp; &nbsp; : M.ALATAN</p>\n\n<p style=\"background: #ffffff; margin: 0 0 7px 0;\">07.07.2022 Hukuki Danışman Yard  &nbsp; &nbsp; &nbsp;: B.COSKUN</p>\n\n<p style=\"background: #ffffff; margin: 0 0 7px 0;\">07.07.2022 Hukuki Danışman  &nbsp; &nbsp; &nbsp; &nbsp; &nbsp; &nbsp; &nbsp;: Ş.ARTAR</p>\n\n<p style=\"background: #ffffff; margin: 0 0 7px 0;\">07.07.2022 Genel Sekreter V.  &nbsp; &nbsp; &nbsp; &nbsp; &nbsp; &nbsp; &nbsp; : B.EMEL</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"noter-mevduat-hesaplari.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:26:11.359125"
}