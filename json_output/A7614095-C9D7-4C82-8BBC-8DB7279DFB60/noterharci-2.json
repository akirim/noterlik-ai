{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\noterharci-2.html",
    "title": "NOTER HARCI-2",
    "description": "FİHRİST    DANIŞTAY KAR.   BÖLGE ADLİYE MAH. KAR.   YARGITAY KAR.   YEREL MAHKEME KAR.",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ NOTER HARCI-2 Email Gönder NOTER HARCI-2 << Fihrist-Ana sayfa >> NOTER HARÇLARI-2 FİHRİST DANIŞTAY KAR.   BÖLGE ADLİYE MAH. KAR.   YARGITAY KAR.   YEREL MAHKEME KAR. T.C. DANIŞTAY 9. DAİRE E. 1967/1754 K. 1967/3661 T. 26.12.1967 ÖZET: Harçlar kanununa göre; noter harçlarına ilişkin, değer üzerinden alınacak harç miktarı Noterin yaptığı işlemin tamamına matuf olup, işlemdeki münferit imzalara taalluk etmez. Davanın Özeti: Noterlik görevini ifa eden davacının, 492 sayılı Harçlar Kanununun 2 sayılı Tarifesinin I/1.maddesinin ikinci fıkrasını yanlış uygulandığından bahisle Noterlik Kanununun 65 inci maddesine göre tazmin ettirilen 978,34 liranın düzeltme ve şikâyet yoluyla iadesi talebini; 492 sayılı Harçlar Kanununa bağlı 2 sayılı Tarifenin I/1 sıra numarasında yer alan, değer üzerinden alınacak nisbî harçların 5 liradan az ve 25.000 liradan çok olmayacağına dair kaydın beher imza için değil, noterlikçe yapılan işlemin tümüne matuf olacağı hakkındaki Adalet Bakanlığı Genelgesinin 15/7/1966 tarihinden itibaren yapılan işlemlere münhasır bulunduğu, mezkûr Genelgeye istinaden, 15/7/1966 tarihinden önceki devrelere ait olup tahsil edilmiş olan fazla harç ve noter ücretlerinin iadesi cihetine gidilmesine imkân görülmediği gerekçesiyle reddeden 30/3/1967 gün ve 12033 sayılı Maliye Bakanlığı Kararının; ilgili kanun maddesi değişmediği halde, belirli bir tarihten önce ve sonra başka başka şekillerde uygulama yapmanın hukuk kurallarına aykırı olduğu ve düzeltme talebinin 213 sayılı Kanuna göre yerine getirilmesi gerektiği sebepleriyle iptali ve yargılama giderlerinin davalıya yükletilmesi talebinden itibaren ibarettir. Savunma Özeti: Yapılan işlemde kanuna aykırılık bulunmadığından davanın reddi gerektiği yolundadır. Raportör Ülkümen Osmanağaoğlu'nun Düşüncesi: Vergi tarifesinin yanlış tatbiki suretiyle vergi miktarında vukua gelen hatanın düzeltilmesi talebinin yazılı gerekçe ile reddine mevzuata uyarlık bulunmadığından dava konusu kararın iptali gerekir. Kanun sözcüsü Nüzhet Mengü'nün Düşüncesi: Dava Noter Kanununun 65 inci maddesi mucibince tazmin ettirilen 978,34 lira harcın iade talebinden ibarettir. 492 sayılı Kanuna bağlı 2 sayılı Tarifenin I/1 sıra numarasında belirtilen hadlerin bir imza üzerinden alınacak harca değil, mukavele veya senedin tamamı üzerinden alınacak harca taallûk ettiği neticesine varılmıştır. Kanun vazıı maddeyi değiştirmediği halde kanunun aynı maddesinin belirli bir tarihten evvel başka ve bu tarihten sonra başka şekilde tatbik edilmesi adalet, eşitlik ve hakkaniyet prensiplerine aykırı görüldüğünden, bu sebeplerle davanın kabulü ile 492 sayılı Kanuna bağlı 2 sayılı Tarifenin I/1 sıra numarasının yanlış uygulanması suretiyle davacıdan tahsil edilen harcın iadesi gerekeceği düşünülmüştür. TÜRK MİLLETİ ADINA Hüküm veren Danıştay Dokuzuncu Dairesince işin gereği görüşüldü: 492 sayılı Harçlar Kanununun Noter Harçlarına ilişkin 2 sayılı Tarifesinin I/1 sıra numarasında, muayyen bir meblâğı ihtiva eden her nev'i senet, mukavelename ve kağıtlardan beher imza için binde 0,50 nispetinde harç alınacağı ve değer üzerinden alınacak harç miktarının 5 liradan az 25.000 liradan çok olamayacağı hükmü yer almaktadır. Davalı Bakanlığın, söz konusu hükümdeki asgari ve azami miktar kaydının işlemdeki beher imza için, uygulanması gerektiği görüşüyle, aksine harç tahakkuk ettiren davacı Notere, noksan görülen miktarı tazmin ettirdiği, ancak, 15/7/1966 tarihinden geçerli olmak üzere bu görüşünü değiştirerek noterin yaptığı işlemdeki beher imzadan değil, işlemin tümünün değeri üzerinden alınacak harcın 5 liradan az ve 25.000 liradan çok olamayacağı mülâhazasıyla, uygulamaya öncekinin tamamen aksi olan bir yön verdiği ve davacının vaki düzeltme, talebini ise, ihtilâf konusu noter işlemlerinin uygulanmasının değiştirdiği 15/7/1966 tarihinden önce yapılmış olduğu gerekçesiyle reddettiği, dosyanın incelenmesinden anlaşılmaktadır. Gerçekten, 492 sayılı Harçlar Kanununun Noter harçlarına ilişkin 2 sayılı Tarifesinde, değer üzerinden alınacak harç miktarının 5 liradan az ve 25.000 liradan çok olamayacağı belirtilmiş ise de, bu kayıt, noterin yaptığı işlemdeki beher imza için olmayıp, o anda noterin yaptığı işlemin tamamını hedef tuttuğundan, davalı Bakanlığın son uygulaması kanunun maksadına uygulanır. Bu durum karşısında davacı Noterin yaptığı düzeltme talebinin, ihtilâf konusu noter işlemlerinin Bakanlık görüşünün değiştirdiği 15/7/1966 tarihinden önce yapılmış olduğu gerekçesiyle reddine ve tazmin ettirilmiş olan 978,34 liranın iade edilmesinde mevzuata uyarlık görülmediğinden Maliye Bakanlığının dâva konusu 30/3/1967 gün ve 12033 sayılı işleminin iptaline ve dökümü aşağıda yazılı 6900 kuruş yargılama giderinin davalıdan alınarak davacıya verilmesine 26/12/1967 gününde oybirliğiyle karar verildi. Güncelleme: 20.08.2024 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "DANIŞTAY 9. DAİRE",
        "id": "",
        "class": [
          "p_Heading1"
        ]
      },
      {
        "level": 1,
        "text": "E. 1967/1754",
        "id": "",
        "class": [
          "p_Heading1"
        ]
      },
      {
        "level": 1,
        "text": "K. 1967/3661",
        "id": "",
        "class": [
          "p_Heading1"
        ]
      },
      {
        "level": 1,
        "text": "T. 26.12.1967",
        "id": "",
        "class": [
          "p_Heading1"
        ]
      },
      {
        "level": 1,
        "text": "ÖZET: Harçlar kanununa göre; noter harçlarına ilişkin, değer üzerinden alınacak harç miktarı Noterin yaptığı işlemin tamamına matuf olup, işlemdeki münferit imzalara taalluk etmez.",
        "id": "",
        "class": [
          "p_Heading1"
        ]
      },
      {
        "level": 1,
        "text": "Davanın Özeti: Noterlik görevini ifa eden davacının, 492 sayılı Harçlar Kanununun 2 sayılı Tarifesinin I/1.maddesinin ikinci fıkrasını yanlış uygulandığından bahisle Noterlik Kanununun 65 inci maddesine göre tazmin ettirilen 978,34 liranın düzeltme ve şikâyet yoluyla iadesi talebini; 492 sayılı Harçlar Kanununa bağlı 2 sayılı Tarifenin I/1 sıra numarasında yer alan, değer üzerinden alınacak nisbî harçların 5 liradan az ve 25.000 liradan çok olmayacağına dair kaydın beher imza için değil, noterlikçe yapılan işlemin tümüne matuf olacağı hakkındaki Adalet Bakanlığı Genelgesinin 15/7/1966 tarihinden itibaren yapılan işlemlere münhasır bulunduğu, mezkûr Genelgeye istinaden, 15/7/1966 tarihinden önceki devrelere ait olup tahsil edilmiş olan fazla harç ve noter ücretlerinin iadesi cihetine gidilmesine imkân görülmediği gerekçesiyle reddeden 30/3/1967 gün ve 12033 sayılı Maliye Bakanlığı Kararının; ilgili kanun maddesi değişmediği halde, belirli bir tarihten önce ve sonra başka başka şekillerde uygulama yapmanın hukuk kurallarına aykırı olduğu ve düzeltme talebinin 213 sayılı Kanuna göre yerine getirilmesi gerektiği sebepleriyle iptali ve yargılama giderlerinin davalıya yükletilmesi talebinden itibaren ibarettir.",
        "id": "",
        "class": [
          "p_Heading1"
        ]
      },
      {
        "level": 1,
        "text": "Savunma Özeti: Yapılan işlemde kanuna aykırılık bulunmadığından davanın reddi gerektiği yolundadır.",
        "id": "",
        "class": [
          "p_Heading1"
        ]
      },
      {
        "level": 1,
        "text": "Raportör Ülkümen Osmanağaoğlu'nun Düşüncesi: Vergi tarifesinin yanlış tatbiki suretiyle vergi miktarında vukua gelen hatanın düzeltilmesi talebinin yazılı gerekçe ile reddine mevzuata uyarlık bulunmadığından dava konusu kararın iptali gerekir.",
        "id": "",
        "class": [
          "p_Heading1"
        ]
      },
      {
        "level": 1,
        "text": "Kanun sözcüsü Nüzhet Mengü'nün Düşüncesi: Dava Noter Kanununun 65 inci maddesi mucibince tazmin ettirilen 978,34 lira harcın iade talebinden ibarettir.",
        "id": "",
        "class": [
          "p_Heading1"
        ]
      },
      {
        "level": 1,
        "text": "TÜRK MİLLETİ ADINA",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fnoterharci-2.html",
        "title": "",
        "target": "",
        "type": "internal"
      },
      {
        "text": "NOTER HARCI-2",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?noterharci-2.html",
        "title": "",
        "target": "_top",
        "type": "internal"
      },
      {
        "text": "FİHRİST",
        "href": "fihrist.html",
        "title": "Noterlik Rehberi Ana Sayfa",
        "target": "",
        "type": "internal"
      },
      {
        "text": "DANIŞTAY KAR",
        "href": "danistay-kararlari.html",
        "title": "",
        "target": "",
        "type": "internal"
      },
      {
        "text": "BÖLGE ADLİYE MAH. KAR",
        "href": "bolge-adliye-mah-kararlari.html",
        "title": "",
        "target": "",
        "type": "internal"
      },
      {
        "text": "YARGITAY KAR",
        "href": "yargitay-kararlari.html",
        "title": "",
        "target": "",
        "type": "internal"
      },
      {
        "text": "YEREL MAHKEME KAR",
        "href": "yerel-mahkeme-kararlari.html",
        "title": "",
        "target": "",
        "type": "internal"
      },
      {
        "text": "Güncelleme: 20.08.2024",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "NOTER HARCI-2"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>NOTER HARCI-2</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"FİHRİST &nbsp; &nbsp;DANIŞTAY KAR. &nbsp; BÖLGE ADLİYE MAH. KAR. &nbsp; YARGITAY KAR. &nbsp; YEREL MAHKEME KAR. &nbsp;&nbsp;\" />\n\n   <link rel=\"canonical\" content=\"noterlikrehberi.net/rehber/index.html?noterharci-2.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"noterharci-2.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"NOTER HARCI-2\",\n\n   mailsubject: \"Tavsiye: Noterlik Rehberi - NOTER HARÇLARI-2\",\n\n   sharesubject: \"Noterlik Rehberi - NOTER HARÇLARI-2\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"NOTERHARCI-2\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"noterharci-2.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?noterharci-2.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?noterharci-2.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?noterharci-2.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?noterharci-2.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fnoterharci-2.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>NOTER HARCI-2</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?noterharci-2.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<p style=\"text-align: center; text-indent: -20px; margin: 0 0 0 40px;\"><span class=\"f_Heading1\" style=\"color: #800000; letter-spacing: 0;\">NOTER HARÇLARI-2</span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"text-align: center; page-break-inside: avoid; page-break-after: avoid;\"><span class=\"f_Arial12\" style=\"font-size: 13px; font-weight: bold;\"><a href=\"fihrist.html\" class=\"topiclink\" title=\"Noterlik Rehberi Ana Sayfa\">FİHRİST</a> &nbsp;  <a href=\"danistay-kararlari.html\" class=\"topiclink\">DANIŞTAY KAR</a>. &nbsp; <a href=\"bolge-adliye-mah-kararlari.html\" class=\"topiclink\">BÖLGE ADLİYE MAH. KAR</a>. &nbsp; <a href=\"yargitay-kararlari.html\" class=\"topiclink\">YARGITAY KAR</a>. &nbsp; <a href=\"yerel-mahkeme-kararlari.html\" class=\"topiclink\">YEREL MAHKEME KAR</a>. &nbsp; </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">T.C.</span></p>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">DANIŞTAY 9. DAİRE</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">E. 1967/1754</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">K. 1967/3661</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">T. 26.12.1967</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">ÖZET: </span><span style=\"font-family: 'Times New Roman',Times,Georgia,serif;\">Harçlar kanununa göre; noter harçlarına ilişkin, değer üzerinden alınacak harç miktarı Noterin yaptığı işlemin tamamına matuf olup, işlemdeki münferit imzalara taalluk etmez.</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">Davanın Özeti: </span><span style=\"font-family: 'Times New Roman',Times,Georgia,serif;\">Noterlik görevini ifa eden davacının, 492 sayılı Harçlar Kanununun 2 sayılı Tarifesinin I/1.maddesinin ikinci fıkrasını yanlış uygulandığından bahisle Noterlik Kanununun 65 inci maddesine göre tazmin ettirilen 978,34 liranın düzeltme ve şikâyet yoluyla iadesi talebini; 492 sayılı Harçlar Kanununa bağlı 2 sayılı Tarifenin I/1 sıra numarasında yer alan, değer üzerinden alınacak nisbî harçların 5 liradan az ve 25.000 liradan çok olmayacağına dair kaydın beher imza için değil, noterlikçe yapılan işlemin tümüne matuf olacağı hakkındaki Adalet Bakanlığı Genelgesinin 15/7/1966 tarihinden itibaren yapılan işlemlere münhasır bulunduğu, mezkûr Genelgeye istinaden, 15/7/1966 tarihinden önceki devrelere ait olup tahsil edilmiş olan fazla harç ve noter ücretlerinin iadesi cihetine gidilmesine imkân görülmediği gerekçesiyle reddeden 30/3/1967 gün ve 12033 sayılı Maliye Bakanlığı Kararının; ilgili kanun maddesi değişmediği halde, belirli bir tarihten önce ve sonra başka başka şekillerde uygulama yapmanın hukuk kurallarına aykırı olduğu ve düzeltme talebinin 213 sayılı Kanuna göre yerine getirilmesi gerektiği sebepleriyle iptali ve yargılama giderlerinin davalıya yükletilmesi talebinden itibaren ibarettir.</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">Savunma Özeti: </span><span style=\"font-family: 'Times New Roman',Times,Georgia,serif;\">Yapılan işlemde kanuna aykırılık bulunmadığından davanın reddi gerektiği yolundadır.</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">Raportör Ülkümen Osmanağaoğlu'nun Düşüncesi: </span><span style=\"font-family: 'Times New Roman',Times,Georgia,serif;\">Vergi tarifesinin yanlış tatbiki suretiyle vergi miktarında vukua gelen hatanın düzeltilmesi talebinin yazılı gerekçe ile reddine mevzuata uyarlık bulunmadığından dava konusu kararın iptali gerekir.</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">Kanun sözcüsü Nüzhet Mengü'nün Düşüncesi: </span><span style=\"font-family: 'Times New Roman',Times,Georgia,serif;\">Dava Noter Kanununun 65 inci maddesi mucibince tazmin ettirilen 978,34 lira harcın iade talebinden ibarettir.</span></h1>\n\n<p class=\"p_Normal\" style=\"margin: 19px 0 0 0;\"><span style=\"font-family: 'Times New Roman',Times,Georgia,serif;\">492 sayılı Kanuna bağlı 2 sayılı Tarifenin I/1 sıra numarasında belirtilen hadlerin bir imza üzerinden alınacak harca değil, mukavele veya senedin tamamı üzerinden alınacak harca taallûk ettiği neticesine varılmıştır.</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">Kanun vazıı maddeyi değiştirmediği halde kanunun aynı maddesinin belirli bir tarihten evvel başka ve bu tarihten sonra başka şekilde tatbik edilmesi adalet, eşitlik ve hakkaniyet prensiplerine aykırı görüldüğünden, bu sebeplerle davanın kabulü ile 492 sayılı Kanuna bağlı 2 sayılı Tarifenin I/1 sıra numarasının yanlış uygulanması suretiyle davacıdan tahsil edilen harcın iadesi gerekeceği düşünülmüştür.</span></p>\n\n<p class=\"p_Normal\" style=\"text-align: left;\">&nbsp;</p>\n\n<h1 class=\"p_Heading1\" style=\"margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">TÜRK MİLLETİ ADINA</span></h1>\n\n<p class=\"p_Normal\" style=\"text-align: left; line-height: 1.40; margin: 19px 0 0 0;\"><span style=\"font-family: 'Times New Roman',Times,Georgia,serif;\">Hüküm veren Danıştay Dokuzuncu Dairesince işin gereği görüşüldü:</span></p>\n\n<p class=\"p_Normal\" style=\"text-align: left;\"><span style=\"font-family: 'Times New Roman',Times,Georgia,serif;\">492 sayılı Harçlar Kanununun Noter Harçlarına ilişkin 2 sayılı Tarifesinin I/1 sıra numarasında, muayyen bir meblâğı ihtiva eden her nev'i senet, mukavelename ve kağıtlardan</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">beher imza için binde 0,50 nispetinde harç alınacağı ve değer üzerinden alınacak harç miktarının 5 liradan az 25.000 liradan çok olamayacağı hükmü yer almaktadır. Davalı Bakanlığın, söz konusu hükümdeki asgari ve azami miktar kaydının işlemdeki beher imza için, uygulanması gerektiği görüşüyle, aksine harç tahakkuk ettiren davacı Notere, noksan görülen miktarı tazmin ettirdiği, ancak, 15/7/1966 tarihinden geçerli olmak üzere bu görüşünü değiştirerek noterin yaptığı işlemdeki beher imzadan değil, işlemin tümünün değeri üzerinden alınacak harcın 5 liradan az ve 25.000 liradan çok olamayacağı mülâhazasıyla, uygulamaya öncekinin tamamen aksi olan bir yön verdiği ve davacının vaki düzeltme, talebini ise, ihtilâf konusu noter işlemlerinin uygulanmasının değiştirdiği 15/7/1966 tarihinden önce yapılmış olduğu gerekçesiyle reddettiği, dosyanın incelenmesinden anlaşılmaktadır.</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">Gerçekten, 492 sayılı Harçlar Kanununun Noter harçlarına ilişkin 2 sayılı Tarifesinde, değer üzerinden alınacak harç miktarının 5 liradan az ve 25.000 liradan çok olamayacağı belirtilmiş ise de, bu kayıt, noterin yaptığı işlemdeki beher imza için olmayıp, o anda noterin yaptığı işlemin tamamını hedef tuttuğundan, davalı Bakanlığın son uygulaması kanunun maksadına uygulanır. Bu durum karşısında davacı Noterin yaptığı düzeltme talebinin, ihtilâf konusu noter işlemlerinin Bakanlık görüşünün değiştirdiği 15/7/1966 tarihinden önce yapılmış olduğu gerekçesiyle reddine ve tazmin ettirilmiş olan 978,34 liranın iade edilmesinde mevzuata uyarlık görülmediğinden Maliye Bakanlığının dâva konusu 30/3/1967 gün ve 12033 sayılı işleminin iptaline ve dökümü aşağıda yazılı 6900 kuruş yargılama giderinin davalıdan alınarak davacıya verilmesine 26/12/1967 gününde oybirliğiyle karar verildi.</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"noterharci-2.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 20.08.2024</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:26:14.830326"
}