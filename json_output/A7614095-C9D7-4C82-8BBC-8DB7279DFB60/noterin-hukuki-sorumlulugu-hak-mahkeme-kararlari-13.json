{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\noterin-hukuki-sorumlulugu-hak-mahkeme-kararlari-13.html",
    "title": "KONSOLOSLUK TARAFINDAN ONAYLANAN SENETLER - MAHKEME KARARI",
    "description": "T.C. YARGITAY 12. HUKUK DAİRESİ E. 1983/6470 K. 1983/8242 T. 1.11.1983   ÖZET : Yabancı ülkelerde noterlik görevi yapan kişilerce düzenlenip, oradaki Türk Konsolosluklarınca",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ KONSOLOSLUK TARAFINDAN ONAYLANAN SENETLER - MAHKEME KARARI Email Gönder KONSOLOSLUK TARAFINDAN ONAYLANAN SENETLER - MAHKEME KARARI << Fihrist-Ana sayfa >> KONSOLOSLUK TARAFINDAN ONAYLANAN SENETLER - MAHKEME KARARI T.C. YARGITAY 12. HUKUK DAİRESİ E. 1983/6470 K. 1983/8242 T. 1.11.1983 ÖZET : Yabancı ülkelerde noterlik görevi yapan kişilerce düzenlenip, oradaki Türk Konsolosluklarınca onaylanan senetler, noter senedi hükmündedir. Bu nitelikteki senetler kayıtsız ve koşulsuz bir para borcunu içeriyorsa ilamlı icra hükümlerine göre icra edilebilirler. DAVA: Merci kararının müddeti içinde temyizen tetkiki alacaklı vekili tarafından istenmesi üzerine, bu işle ilgili dosya mahallinden daireye 23.6.1983 tarihinde gönderilmiş olmakla okundu ve gereği görüşülüp düşünüldü : KARAR: Alacaklı ve borçlu Türk vatandaşıdır. Takip, 15.9.1982 tarihinde Frankfurt Noterliği`nce düzenlendiği anlaşılan senede dayanmaktadır. Talep gibi icra emri çıkarılmış ise de, süresi içinde borçlu vekili, \"noter senetleri İİK.nun 38. maddesinde belirtildiği üzere, ilam niteliğinde belgelerden sayılır ise de, bu hükmün T.C. Kanunlarına göre, Türkiye`de düzenlenmiş senetler hakkında uygulanabileceği, kaldı ki, yabancı mahkemelerde verilmiş ilamların infazının dahi kayıt ve şartlara bağlı olduğu, Türk Mahkemelerinin verdiği tenfiz kararının yabancı mahkemelerin hukuk ve ticaret davalarına ait ilamları hakkında geçerli bulunduğu gerçekte noterce düzenlendiği bile şüpheli olan bir belgenin ilam niteliğinde sayılamayacağı ve icra emri çıkarılamayacağı\" görüşü ile itiraz etmiştir. Merci, takip dayanağı belgenin İİK`nun 38., HUMK`nun 537. maddeleri hükümleri uyarınca tenfiz kararı alınmak ve onaylanmak suretiyle milli mevzuata uygun sözleşme hüviyetine bürünmesi gerektiği, yabancı ülkede düzenlenen noter senedine istinaden Türkiye`de takip yapılamayacağı gerekçesi ile takibin iptaline karar vermiştir. Anılan kararı alacaklı vekili temyiz etmiştir. HUMK`nun yabancı ilamların tanınması ve tenfizine ilişkin dokuzuncu babının birinci fasıl hükümleri, 2675 sayılı ( Milletlerarası Özel Hukuk ve Usul Hukuku Hakkında Kanun ) ile değiştirilmiştir. 2675 sayılı Kanunda olayımıza çözüm getiren bir hükme yer verilmemiştir. Yabancı memlekette bulunan Türk Vadandaşları arasındaki hukuki işlemler özellikle noterlik işlemleri konsoloslar tarafından görülür. Keza yabancı memlekette, o ülkenin Kanunlarına göre yetkili kılınmış noter tarafından düzenlendiği, oradaki Türk Konsolosluğunca onanmış senetlerde, Türkiye`deki noterlerce düzenlenmiş resmi senetler hükmündedir ve aynı hukuki işleme tabi tutulur. 1512 sayılı Noterlik Kanununun incelenmesi ile sonuca kolaylıkla varılabilir. Nitekim anılan Kanunun 191. maddesinde \"Yabancı Memlekette noterlik işleri konsoloslar tarafından görülür\", 195. maddesinde ise \"Yabancı Memleketlerde usulü uyarınca yapılan noterlik işlemlerinin altındaki o memleketin yetkili merciin imza ve mühürü, konsolos tarafından onanır. Özel Kanun Hükümleri saklıdır\" hükümleri yer almıştır. Olayda, ( Wetzler Noteri Jozef Töpper ) imzası ve mühürü, işlemin bu notere aidiyeti Limburg Asliye Mahkemelerince tasdik edilmiş ayrıca mühür ve imzanın bu mercie aidiyeti Frankfurt Başkonsolosluğu`nca onaylanmış bulunduğu, takip dayanağı belgenin incelenmesinden anlaşılmaktadır. Konsolosluğun mühür ve imzasını taşıyan ( onay ) karşısında, 1512 sayılı Noterlik Kanununun 191. ve 195. maddeleri hükümleri muvacehesinde takip dayanağı senedin muhtevası itibariyla da münhasıran para borcu ikrarını taşıması karşısında İİK. nun 38. maddesinde sayılan ve ilam niteliğinde belge yani resmi senet addedilerek takibe konulmasında, borçluya icra emri tebliğinde İİK. hükümlerine uygun düşmeyen bir husus yoktur. İtiraz yersizdir. Merciin yasaya uymayan aksine düşünceler ile takibin iptaline karar vermesi isabetsiz olup bozmayı gerektirir. SONUÇ : Açıklanan durum karşısında alacaklı vekilinin itirazı yerinde görülmekle temyiz olunan merci kararının İİK. nun 366. ve HUMK.nun 428. maddeleri uyarınca ( BOZULMASINA ), 1.11.1983 gününde, oybirliğiyle karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "KONSOLOSLUK TARAFINDAN ONAYLANAN SENETLER - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fnoterin-hukuki-sorumlulugu-hak-mahkeme-kararlari-13.html",
        "title": "",
        "target": "",
        "type": "internal"
      },
      {
        "text": "KONSOLOSLUK TARAFINDAN ONAYLANAN SENETLER - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?noterin-hukuki-sorumlulugu-hak-mahkeme-kararlari-13.html",
        "title": "",
        "target": "_top",
        "type": "internal"
      },
      {
        "text": "Noterlik Kanununun 191.",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "195. madde",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "KONSOLOSLUK TARAFINDAN ONAYLANAN SENETLER - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>KONSOLOSLUK TARAFINDAN ONAYLANAN SENETLER - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY 12. HUKUK DAİRESİ E. 1983/6470 K. 1983/8242 T. 1.11.1983 &nbsp; ÖZET : Yabancı ülkelerde noterlik görevi yapan kişilerce düzenlenip, oradaki Türk Konsolosluklarınca\" />\n\n   <link rel=\"canonical\" content=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-13.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"noterin-hukuki-sorumlulugu-hak-mahkeme-kararlari-13.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"KONSOLOSLUK TARAFINDAN ONAYLANAN SENETLER - MAHKEME KARARI\",\n\n   mailsubject: \"Tavsiye: Noterlik Rehberi - KONSOLOSLUK TARAFINDAN ONAYLANAN SENETLER - MAHKEME KARARI\",\n\n   sharesubject: \"Noterlik Rehberi - KONSOLOSLUK TARAFINDAN ONAYLANAN SENETLER - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"NOTERIN-HUKUKI-SORUMLULUGU-HAK-MAHKEME-KARARLARI-13\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"noterin-hukuki-sorumlulugu-hak-mahkeme-kararlari-13.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-13.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-13.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-13.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-13.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fnoterin-hukuki-sorumlulugu-hak-mahkeme-kararlari-13.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>KONSOLOSLUK TARAFINDAN ONAYLANAN SENETLER - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?noterin-hukuki-sorumlulugu-hak-mahkeme-kararlari-13.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">KONSOLOSLUK TARAFINDAN ONAYLANAN SENETLER - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p><span style=\"font-weight: bold;\">T.C.</span></p>\n\n<p><span style=\"font-weight: bold;\">YARGITAY</span></p>\n\n<p><span style=\"font-weight: bold;\">12. HUKUK DAİRESİ</span></p>\n\n<p><span style=\"font-weight: bold;\">E. 1983/6470</span></p>\n\n<p><span style=\"font-weight: bold;\">K. 1983/8242</span></p>\n\n<p><span style=\"font-weight: bold;\">T. 1.11.1983</span></p>\n\n<p><span style=\"font-family: 'Times New Roman',Times,Georgia,serif;\">&nbsp;</span></p>\n\n<p><span style=\"font-weight: bold;\">ÖZET :</span> Yabancı ülkelerde noterlik görevi yapan kişilerce düzenlenip, oradaki Türk Konsolosluklarınca onaylanan senetler, noter senedi hükmündedir. Bu nitelikteki senetler kayıtsız ve koşulsuz bir para borcunu içeriyorsa ilamlı icra hükümlerine göre icra edilebilirler.</p>\n\n<p><span style=\"font-weight: bold;\">DAVA:</span> Merci kararının müddeti içinde temyizen tetkiki alacaklı vekili tarafından istenmesi üzerine, bu işle ilgili dosya mahallinden daireye 23.6.1983 tarihinde gönderilmiş olmakla okundu ve gereği görüşülüp düşünüldü :</p>\n\n<p><span style=\"font-weight: bold;\">KARAR:</span> Alacaklı ve borçlu Türk vatandaşıdır. Takip, 15.9.1982 tarihinde Frankfurt Noterliği`nce düzenlendiği anlaşılan senede dayanmaktadır. Talep gibi icra emri çıkarılmış ise de, süresi içinde borçlu vekili, &quot;noter senetleri İİK.nun 38. maddesinde belirtildiği üzere, ilam niteliğinde belgelerden sayılır ise de, bu hükmün T.C. Kanunlarına göre, Türkiye`de düzenlenmiş senetler hakkında uygulanabileceği, kaldı ki, yabancı mahkemelerde verilmiş ilamların infazının dahi kayıt ve şartlara bağlı olduğu, Türk Mahkemelerinin verdiği tenfiz kararının yabancı mahkemelerin hukuk ve ticaret davalarına ait ilamları hakkında geçerli bulunduğu gerçekte noterce düzenlendiği bile şüpheli olan bir belgenin ilam niteliğinde sayılamayacağı ve icra emri çıkarılamayacağı&quot; görüşü ile itiraz etmiştir.</p>\n\n<p>Merci, takip dayanağı belgenin İİK`nun 38., HUMK`nun 537. maddeleri hükümleri uyarınca tenfiz kararı alınmak ve onaylanmak suretiyle milli mevzuata uygun sözleşme hüviyetine bürünmesi gerektiği, yabancı ülkede düzenlenen noter senedine istinaden Türkiye`de takip yapılamayacağı gerekçesi ile takibin iptaline karar vermiştir.</p>\n\n<p>Anılan kararı alacaklı vekili temyiz etmiştir.</p>\n\n<p>HUMK`nun yabancı ilamların tanınması ve tenfizine ilişkin dokuzuncu babının birinci fasıl hükümleri, 2675 sayılı ( Milletlerarası Özel Hukuk ve Usul Hukuku Hakkında Kanun ) ile değiştirilmiştir. 2675 sayılı Kanunda olayımıza çözüm getiren bir hükme yer verilmemiştir.</p>\n\n<p>Yabancı memlekette bulunan Türk Vadandaşları arasındaki hukuki işlemler özellikle noterlik işlemleri konsoloslar tarafından görülür. Keza yabancı memlekette, o ülkenin Kanunlarına göre yetkili kılınmış noter tarafından düzenlendiği, oradaki Türk Konsolosluğunca onanmış senetlerde, Türkiye`deki noterlerce düzenlenmiş resmi senetler hükmündedir ve aynı hukuki işleme tabi tutulur.</p>\n\n<p>1512 sayılı Noterlik Kanununun incelenmesi ile sonuca kolaylıkla varılabilir. Nitekim anılan Kanunun 191. maddesinde &quot;Yabancı Memlekette noterlik işleri konsoloslar tarafından görülür&quot;, 195. maddesinde ise &quot;Yabancı Memleketlerde usulü uyarınca yapılan noterlik işlemlerinin altındaki o memleketin yetkili merciin imza ve mühürü, konsolos tarafından onanır. Özel Kanun Hükümleri saklıdır&quot; hükümleri yer almıştır.</p>\n\n<p>Olayda, ( Wetzler Noteri Jozef Töpper ) imzası ve mühürü, işlemin bu notere aidiyeti Limburg Asliye Mahkemelerince tasdik edilmiş ayrıca mühür ve imzanın bu mercie aidiyeti Frankfurt Başkonsolosluğu`nca onaylanmış bulunduğu, takip dayanağı belgenin incelenmesinden anlaşılmaktadır.</p>\n\n<p>Konsolosluğun mühür ve imzasını taşıyan ( onay ) karşısında, 1512 sayılı <span class=\"f_Arial12\"><a href=\"javascript:void(0);\" onclick=\"return hmshowPopup(event, popid_662905701, this);\" class=\"popuplink\">Noterlik Kanununun 191.</a> ve <a href=\"javascript:void(0);\" onclick=\"return hmshowPopup(event, popid_662905705, this);\" class=\"popuplink\">195. madde</a></span>leri hükümleri muvacehesinde takip dayanağı senedin muhtevası itibariyla da münhasıran para borcu ikrarını taşıması karşısında İİK. nun 38. maddesinde sayılan ve ilam niteliğinde belge yani resmi senet addedilerek takibe konulmasında, borçluya icra emri tebliğinde İİK. hükümlerine uygun düşmeyen bir husus yoktur. İtiraz yersizdir.</p>\n\n<p>Merciin yasaya uymayan aksine düşünceler ile takibin iptaline karar vermesi isabetsiz olup bozmayı gerektirir.</p>\n\n<p><span style=\"font-weight: bold;\">SONUÇ :</span> Açıklanan durum karşısında alacaklı vekilinin itirazı yerinde görülmekle temyiz olunan merci kararının İİK. nun 366. ve HUMK.nun 428. maddeleri uyarınca ( BOZULMASINA ), 1.11.1983 gününde, oybirliğiyle karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"noterin-hukuki-sorumlulugu-hak-mahkeme-kararlari-13.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:26:15.426527"
}