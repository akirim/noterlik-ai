{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\noterin-hukuki-sorumlulugu-hak-mahkeme-kararlari-23.html",
    "title": "NOTERİN SORUMLULUĞU - MAHKEME KARARI",
    "description": "T.C. YARGITAY 4. HUKUK DAİRESİ E. 1976/11251 K. 1978/5 T. 5.1.1978  ÖZET : Olay tarihi itibariyle, tapuda işlem yapmak için vekaletnamenin şekle bağlı olması koşulunu, mevzu",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ NOTERİN SORUMLULUĞU - MAHKEME KARARI Email Gönder NOTERİN SORUMLULUĞU - MAHKEME KARARI << Fihrist-Ana sayfa >> NOTERİN SORUMLULUĞU - MAHKEME KARARI T.C. YARGITAY 4. HUKUK DAİRESİ E. 1976/11251 K. 1978/5 T. 5.1.1978 ÖZET : Olay tarihi itibariyle, tapuda işlem yapmak için vekaletnamenin şekle bağlı olması koşulunu, mevzuat gerekli kılmadığından ve vekillik sıfatını belirleyen belgenin sahteliği de belli olmadığından tapu memuru sorumlu tutulamaz. Hazine’nin MK. m.917'ye, noterin Eski Noter K. m.64'e göre sorumluluğu yasadan doğan kusursuz sorumluluk olup, aralarında eksik zincirleme sorumluluk ilişkileri vardır. Zararın bütününü ödeyen Hazine eşit pay karinesine göre noterden yönelme ( rücu ) yoluyla tazminatın yarısını isteyebilir. Zarara uğrayanın temyizi üzerine Hazine’nin yanında noterin de sorumluluğunu belirleyen bozma kararına karşı, yerel mahkemenin direnme kararını Hazine’nin değil de zarara uğrayanın temyiz etmesi gerektiğinden direnme kararının onanmasıyla Hazine’nin ardıllığı dayalı olarak noter aleyhineaçtığı yönelme davası için kesin hüküm olmaz. Hazine yönelme yoluyla, kendiliğinden değil icra kanalıyla ödemekten doğan ek zararları isteyemez. DAVA VE KARAR : Taraflar arasındaki rücu tazminat davası nedeniyle yapılan yargılama sonunda; ilamda yazılı nedenlerden dolayı 45730 lira 96 kuruşun faiziyle birlikte davalılardan kararda yazılı şekilde alınarak davacıya ödenmesine ilişkin hükmün davalılardan Kazım avukatı tarafından ve davacı Hazine ile davalılardan Kemal avukatı tarafından da temyiz edilmesi üzerine dosya incelendi gereği konuşuldu: 1 - Dairemizin 6.7.1967 gün, 1965/6790 esas 5861 karar sayılı emsal bir içtihadında da söz edildiği veçhile; olayda takrir alan davalı tapu memurunun ibraz edilen vekaletnamenin sahte olduğunu ve ilgililerin bir sahte işlem üzerinde anlaştıklarını bilecek durumda olduğunu gösteren bir neden ve delil ibraz edilememiştir. Takrir alan memurun mübrez ve usulünce onaylanmış bir vekaletnamenin geçerliği üzerinde ayrıca bir inceleme yapmak zorunluluğu da yasada benimsenmiş değildir. Meğer ki, şüpheli bir durum bulunmuş olsun. Olayın gerçekleşmesinde ibraz edilen vekaletnamenin durumuna, takrirde açıklanan sözlerin vekaletnameyi doğruladığına göre, davalı tapu memuru Kazım'ın bu olayda sorumluluğunun kabulü mümkün değildir. Yine Dairemizin 21.12.1965 gün ve 6924/7631 sayılı dosyada mevcut kararımızda da belirtildiği gibi, tapu memurlarının tapu dairelerinde vekiller eliyle yapılan işlemlerde, vekillerden re'sen düzenlenmiş bir vekaletname aramasına da gerek yoktur. Çünkü, vekalet sözleşmesi şekle bağlı sözleşmelerden değildir. Resmi daireler önünde yapılan işlemlerde vekaletnamenin yazılı şekilde olmasını aramak vekilin sıfatının belirtilmesi ve tevsiki bakımından yeterlidir. Tapu Kadastro Genel Müdürlüğü ile Adalet Bakanlığı'nın genelgeleri genel müdürlük ile tapu memurları arasındaki ilişkiye ait olup, üçüncü kişileri ilgilendirmez. Tapu dairelerinde yapılan işlemlerde vekilin sıfatının bir belge ile belirtilmiş olması yeterli olacağına göre, ayrıca noterlikçe doğrudan doğruya düzenlenmiş bir vekaletname aranmasına yer yoktur. Tapu Kanunu’nda, Nizamnamesinde, Noter Kanunu ve Medeni Kanunda bu görüşün aksine yoruma yeterli hüküm de yoktur. Çünkü, Tapu Sicil Nizamnamesi'nin 17. maddesinde öngörülmüş olan ( musaddak vekaletname ) deyiminin, Noterlerce re'sen düzenlenmiş bir vekaletname anlamına gelmeyeceği de açıktır. Nitekim olay tarihinde yürürlükte bulunan Noter Yasasında da bu konuda bir açıklık yoktur. Ancak 1512 sayılı Yeni Noterlik Yasasının 89. maddesinde bu kere getirilen açıklık bu görüşü desteklemektedir. O halde, davalı tapu memurunun tazminatla sorumlu tutulması anılan nedenlerle mümkün olmadığından bu davalı hakkındaki dava reddedilmek üzere hüküm bozulmalıdır. 2 - Olayımızda, davacı Hazine, M.K.’nun 917 ve davalı Noter de, Noter Kanunu’nun 64. maddesi hükmünce doğan zarardan sorumludurlar. Gerek davacı Hazine’nin ve gerekse davalı Noterin sorumluluğu yasalardan doğmuştur. Her ikisinin müşterek kusurlarıyla doğan bir zarar söz konusu olmadığı için, gerek davacı Hazine ve gerek davalı noter, B.K.’nun 51. maddesi hükmünce, zarara uğrayan üçüncü kişiye karşı eksik teselsül hükümlerince sorumludur. Nitekim, zarara uğrayan davacı üçüncü kişi Hazine ile birlikte davalı noteri de dava etmiş, dava sonunda her ikisi de tazminatla sorumlu tutulmuş ve fakat üçüncü kişi zararın tamamını davacı Hazine’den tahsil etmiştir. Bu durumda, davacı Hazine’nin B.K.’nun 51. maddesi hükmünce, davalı notere rücu etmesi mümkündür. Çünkü, ikisinin sorumluluğu da yasadan doğmaktadır ve B.K.’nun 51. maddesinde öngörülen sıra rücu hakkını engellemektedir. Hal böyle olunca, ikinci aşamada çözümlenmesi gereken sorun, davacı Hazine’nin davalı notere ne oranda rücu edebileceği olmalıdır. Bu yön, B.K.’nun 146/I. maddesi hükmünde düzenlenmiştir. Anılan maddede, eşit pay karinesi öngörülmüştür. Borcun niteliğinden ve yasadan doğma bir istisna bulunmadığına göre, müteselsil borçlulardan herbiri, alacaklıya yaptığı ödeme nedeniyle birbirine eşit pay üzerinden rücu edebilir. Olayda davacı Hazine’nin memurunun kusuru da bulunmadığına göre, davacı ancak, sorumlu tutulabilecek tazminatın yarısını davalı noterden isteyebilir. Mahkemenin, Hazine’nin ödediği bütün tutarın davalı noterden alınmasına ve böylece davacı Hazine’nin sorumluluktan tamamen kurtulmasına müncer olacak şekilde karar vermiş olması yasa hükümlerine aykırıdır. 3 - Zarara uğrayan üçüncü kişinin davacı Hazine ile davalı noter aleyhine açtığı İstanbul Asliye Hukuk Mahkemesi'nin 1967/159 esas sayılı davası sonunda; Hazine’nin sorumluluğuna, noter hakkındaki davanın reddine karar verilmiş, bu karar davacı ve Hazine tarafından temyiz edilmiş, dairemizce davacının temyizi kabul edilerek noterin de sorumluluğu cihetine gidilmek üzere hüküm bozulmuştur. Yerel mahkeme, eski hükmünde direnmiş, hüküm bu kez yalnız davalı Hazine’nin temyizi üzerine Hukuk Genel Kurulunca daire görüşü doğrultusunda yine bozulmuş, fakat karar düzeltme üzerine ( direnmeye karşı davacının temyizi bulunmadığından ) bahisle karar düzeltme isteği kabul edilerek temyiz dilekçesinin reddi cihetine gidilmiştir. Yerel mahkeme az yukarıda anılan davada, davalı noterin sorumlu olmadığının kesin bir hükümle sabit olduğundan söz ederek bu dava ile sınırlı olmak üzere davacı Hazine’nin rücu davasını reddetmiştir. Oysa ortada yerel mahkemenin söz ettiği gibi kesin bir hüküm mevcut değildir. Eğer, ısrar kararı o davanın davacısı tarafından temyiz edilmiş olsaydı, hükmün bozulacağı Hukuk Genel Kurulu kararı ile anlaşılmaktadır. Davacı mağdurun ısrar kararını temyiz etmemesi müteselsil borçlulardan Hazine’nin durumunu ağırlaştırmıştır. Ortada davacı Hazine ile davalı noter arasında mevcut bir dava da olmadığına nazaran kesin bir hükümden söz edilemeyeceği gibi, zarara uğrayan üçüncü kişi zararının tamamını Hazine’den tahsil ettiğine göre, zarara uğrayanın kararı temyiz etmeme şeklinde beliren davranışı Hazine’nin notere rücuunu engellemez. Çünkü, B.K.’nun 147. maddesi hükmünce, Hazine zararının tamamını mağdura ödediği cihetle, alacaklının haklarına halef olmuş ve bu davayı halefiyet esasına dayanarak açmıştır. Anılan nedenlerle işin esası incelenerek sonucuna göre bir karar verilmesi gerekirken davanın reddine karar verilmesi yasaya aykırıdır ve hüküm bu nedenle de bozulmalıdır. 4 - Davacı Hazine’, zarara uğrayan üçüncü kişi tarafından açılan davada mahküm edildiği tazminat ve hükmedilen faizi ile mahkeme giderlerini ve bu arada avukatlık ücretini icra koğuşturmasına mahal bırakmaksızın ödemesi gerekirdi. Bu itibarla, ödememek suretiyle temerrüde düştüğünden icra giderlerini isteyemez; hal böyle olunca davacının bu konuya yönelik temyiz itirazı yersizdir. Ancak, davacı Hazine müteselsil borçlu sıfatıyla dava tarihinden itibaren hükmün kesinleştiği güne kadar işlemiş olan faizi de isteyebilir. Mahkemenin faiz hakkındaki isteği reddetmiş bulunması bu nedenle yasaya aykırıdır. SONUÇ : Temyiz olunan kararın birinci bentte gösterilen nedenle davalı Kazım' ın ikinci bentte gösterilen nedenle davalı noter yararına, üçüncü ve dördüncü bentte gösterilen nedenlerle davacı Hazine yararına ( BOZULMASINA ) ve davalı Kazım yararına takdir edilen 1400 lira duruşma avukatlık parasının davacı Hazine’ye ve Hazine yararına takdir edilen 1400 lira duruşma avukatlık parasının da davalılardan Kazım'a yükletilmesine ve peşin harcın istek halinde geri verilmesine oybirliğiyle karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "NOTERİN SORUMLULUĞU - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fnoterin-hukuki-sorumlulugu-hak-mahkeme-kararlari-23.html",
        "title": "",
        "target": "",
        "type": "internal"
      },
      {
        "text": "NOTERİN SORUMLULUĞU - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?noterin-hukuki-sorumlulugu-hak-mahkeme-kararlari-23.html",
        "title": "",
        "target": "_top",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "NOTERİN SORUMLULUĞU - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>NOTERİN SORUMLULUĞU - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY 4. HUKUK DAİRESİ E. 1976/11251 K. 1978/5 T. 5.1.1978 &nbsp;ÖZET : Olay tarihi itibariyle, tapuda işlem yapmak için vekaletnamenin şekle bağlı olması koşulunu, mevzu\" />\n\n   <link rel=\"canonical\" content=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-23.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"noterin-hukuki-sorumlulugu-hak-mahkeme-kararlari-23.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"NOTERİN SORUMLULUĞU - MAHKEME KARARI\",\n\n   mailsubject: \"Tavsiye: Noterlik Rehberi - NOTERİN SORUMLULUĞU - MAHKEME KARARI\",\n\n   sharesubject: \"Noterlik Rehberi - NOTERİN SORUMLULUĞU - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"NOTERIN-HUKUKI-SORUMLULUGU-HAK-MAHKEME-KARARLARI-23\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"noterin-hukuki-sorumlulugu-hak-mahkeme-kararlari-23.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-23.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-23.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-23.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-23.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fnoterin-hukuki-sorumlulugu-hak-mahkeme-kararlari-23.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>NOTERİN SORUMLULUĞU - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?noterin-hukuki-sorumlulugu-hak-mahkeme-kararlari-23.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">NOTERİN SORUMLULUĞU - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p>T.C.</p>\n\n<p>YARGITAY</p>\n\n<p>4. HUKUK DAİRESİ</p>\n\n<p>E. 1976/11251</p>\n\n<p>K. 1978/5</p>\n\n<p>T. 5.1.1978</p>\n\n<p><span style=\"font-size: 13px; color: #000000;\">&nbsp;</span></p>\n\n<p><span style=\"font-weight: bold;\">ÖZET : </span>Olay tarihi itibariyle, tapuda işlem yapmak için vekaletnamenin şekle bağlı olması koşulunu, mevzuat gerekli kılmadığından ve vekillik sıfatını belirleyen belgenin sahteliği de belli olmadığından tapu memuru sorumlu tutulamaz.</p>\n\n<p>Hazine’nin MK. m.917'ye, noterin Eski Noter K. m.64'e göre sorumluluğu yasadan doğan kusursuz sorumluluk olup, aralarında eksik zincirleme sorumluluk ilişkileri vardır.</p>\n\n<p>Zararın bütününü ödeyen Hazine eşit pay karinesine göre noterden yönelme ( rücu ) yoluyla tazminatın yarısını isteyebilir.</p>\n\n<p>Zarara uğrayanın temyizi üzerine Hazine’nin yanında noterin de sorumluluğunu belirleyen bozma kararına karşı, yerel mahkemenin direnme kararını Hazine’nin değil de zarara uğrayanın temyiz etmesi gerektiğinden direnme kararının onanmasıyla Hazine’nin ardıllığı dayalı olarak noter aleyhineaçtığı yönelme davası için kesin hüküm olmaz.</p>\n\n<p>Hazine yönelme yoluyla, kendiliğinden değil icra kanalıyla ödemekten doğan ek zararları isteyemez.</p>\n\n<p><span style=\"font-weight: bold;\">DAVA VE KARAR : </span>Taraflar arasındaki rücu tazminat davası nedeniyle yapılan yargılama sonunda; ilamda yazılı nedenlerden dolayı 45730 lira 96 kuruşun faiziyle birlikte davalılardan kararda yazılı şekilde alınarak davacıya ödenmesine ilişkin hükmün davalılardan Kazım avukatı tarafından ve davacı Hazine ile davalılardan Kemal avukatı tarafından da temyiz edilmesi üzerine dosya incelendi gereği konuşuldu:</p>\n\n<p>1 - Dairemizin 6.7.1967 gün, 1965/6790 esas 5861 karar sayılı emsal bir içtihadında da söz edildiği veçhile; olayda takrir alan davalı tapu memurunun ibraz edilen vekaletnamenin sahte olduğunu ve ilgililerin bir sahte işlem üzerinde anlaştıklarını bilecek durumda olduğunu gösteren bir neden ve delil ibraz edilememiştir. Takrir alan memurun mübrez ve usulünce onaylanmış bir vekaletnamenin geçerliği üzerinde ayrıca bir inceleme yapmak zorunluluğu da yasada benimsenmiş değildir. Meğer ki, şüpheli bir durum bulunmuş olsun. Olayın gerçekleşmesinde ibraz edilen vekaletnamenin durumuna, takrirde açıklanan sözlerin vekaletnameyi doğruladığına göre, davalı tapu memuru Kazım'ın bu olayda sorumluluğunun kabulü mümkün değildir. Yine Dairemizin 21.12.1965 gün ve 6924/7631 sayılı dosyada mevcut kararımızda da belirtildiği gibi, tapu memurlarının tapu dairelerinde vekiller eliyle yapılan işlemlerde, vekillerden re'sen düzenlenmiş bir vekaletname aramasına da gerek yoktur. Çünkü, vekalet sözleşmesi şekle bağlı sözleşmelerden değildir. Resmi daireler önünde yapılan işlemlerde vekaletnamenin yazılı şekilde olmasını aramak vekilin sıfatının belirtilmesi ve tevsiki bakımından yeterlidir. Tapu Kadastro Genel Müdürlüğü ile Adalet Bakanlığı'nın genelgeleri genel müdürlük ile tapu memurları arasındaki ilişkiye ait olup, üçüncü kişileri ilgilendirmez. Tapu dairelerinde yapılan işlemlerde vekilin sıfatının bir belge ile belirtilmiş olması yeterli olacağına göre, ayrıca noterlikçe doğrudan doğruya düzenlenmiş bir vekaletname aranmasına yer yoktur. Tapu Kanunu’nda, Nizamnamesinde, Noter Kanunu ve Medeni Kanunda bu görüşün aksine yoruma yeterli hüküm de yoktur. Çünkü, Tapu Sicil Nizamnamesi'nin 17. maddesinde öngörülmüş olan ( musaddak vekaletname ) deyiminin, Noterlerce re'sen düzenlenmiş bir vekaletname anlamına gelmeyeceği de açıktır. Nitekim olay tarihinde yürürlükte bulunan Noter Yasasında da bu konuda bir açıklık yoktur. Ancak 1512 sayılı Yeni Noterlik Yasasının 89. maddesinde bu kere getirilen açıklık bu görüşü desteklemektedir. O halde, davalı tapu memurunun tazminatla sorumlu tutulması anılan nedenlerle mümkün olmadığından bu davalı hakkındaki dava reddedilmek üzere hüküm bozulmalıdır.</p>\n\n<p>2 - Olayımızda, davacı Hazine, M.K.’nun 917 ve davalı Noter de, Noter Kanunu’nun 64. maddesi hükmünce doğan zarardan sorumludurlar. Gerek davacı Hazine’nin ve gerekse davalı Noterin sorumluluğu yasalardan doğmuştur. Her ikisinin müşterek kusurlarıyla doğan bir zarar söz konusu olmadığı için, gerek davacı Hazine ve gerek davalı noter, B.K.’nun 51. maddesi hükmünce, zarara uğrayan üçüncü kişiye karşı eksik teselsül hükümlerince sorumludur. Nitekim, zarara uğrayan davacı üçüncü kişi Hazine ile birlikte davalı noteri de dava etmiş, dava sonunda her ikisi de tazminatla sorumlu tutulmuş ve fakat üçüncü kişi zararın tamamını davacı Hazine’den tahsil etmiştir. Bu durumda, davacı Hazine’nin B.K.’nun 51. maddesi hükmünce, davalı notere rücu etmesi mümkündür. Çünkü, ikisinin sorumluluğu da yasadan doğmaktadır ve B.K.’nun 51. maddesinde öngörülen sıra rücu hakkını engellemektedir. Hal böyle olunca, ikinci aşamada çözümlenmesi gereken sorun, davacı Hazine’nin davalı notere ne oranda rücu edebileceği olmalıdır. Bu yön, B.K.’nun 146/I. maddesi hükmünde düzenlenmiştir. Anılan maddede, eşit pay karinesi öngörülmüştür. Borcun niteliğinden ve yasadan doğma bir istisna bulunmadığına göre, müteselsil borçlulardan herbiri, alacaklıya yaptığı ödeme nedeniyle birbirine eşit pay üzerinden rücu edebilir. Olayda davacı Hazine’nin memurunun kusuru da bulunmadığına göre, davacı ancak, sorumlu tutulabilecek tazminatın yarısını davalı noterden isteyebilir. Mahkemenin, Hazine’nin ödediği bütün tutarın davalı noterden alınmasına ve böylece davacı Hazine’nin sorumluluktan tamamen kurtulmasına müncer olacak şekilde karar vermiş olması yasa hükümlerine aykırıdır.</p>\n\n<p>3 - Zarara uğrayan üçüncü kişinin davacı Hazine ile davalı noter aleyhine açtığı İstanbul Asliye Hukuk Mahkemesi'nin 1967/159 esas sayılı davası sonunda; Hazine’nin sorumluluğuna, noter hakkındaki davanın reddine karar verilmiş, bu karar davacı ve Hazine tarafından temyiz edilmiş, dairemizce davacının temyizi kabul edilerek noterin de sorumluluğu cihetine gidilmek üzere hüküm bozulmuştur. Yerel mahkeme, eski hükmünde direnmiş, hüküm bu kez yalnız davalı Hazine’nin temyizi üzerine Hukuk Genel Kurulunca daire görüşü doğrultusunda yine bozulmuş, fakat karar düzeltme üzerine ( direnmeye karşı davacının temyizi bulunmadığından ) bahisle karar düzeltme isteği kabul edilerek temyiz dilekçesinin reddi cihetine gidilmiştir. Yerel mahkeme az yukarıda anılan davada, davalı noterin sorumlu olmadığının kesin bir hükümle sabit olduğundan söz ederek bu dava ile sınırlı olmak üzere davacı Hazine’nin rücu davasını reddetmiştir. Oysa ortada yerel mahkemenin söz ettiği gibi kesin bir hüküm mevcut değildir. Eğer, ısrar kararı o davanın davacısı tarafından temyiz edilmiş olsaydı, hükmün bozulacağı Hukuk Genel Kurulu kararı ile anlaşılmaktadır. Davacı mağdurun ısrar kararını temyiz etmemesi müteselsil borçlulardan Hazine’nin durumunu ağırlaştırmıştır. Ortada davacı Hazine ile davalı noter arasında mevcut bir dava da olmadığına nazaran kesin bir hükümden söz edilemeyeceği gibi, zarara uğrayan üçüncü kişi zararının tamamını Hazine’den tahsil ettiğine göre, zarara uğrayanın kararı temyiz etmeme şeklinde beliren davranışı Hazine’nin notere rücuunu engellemez. Çünkü, B.K.’nun 147. maddesi hükmünce, Hazine zararının tamamını mağdura ödediği cihetle, alacaklının haklarına halef olmuş ve bu davayı halefiyet esasına dayanarak açmıştır. Anılan nedenlerle işin esası incelenerek sonucuna göre bir karar verilmesi gerekirken davanın reddine karar verilmesi yasaya aykırıdır ve hüküm bu nedenle de bozulmalıdır.</p>\n\n<p>4 - Davacı Hazine’, zarara uğrayan üçüncü kişi tarafından açılan davada mahküm edildiği tazminat ve hükmedilen faizi ile mahkeme giderlerini ve bu arada avukatlık ücretini icra koğuşturmasına mahal bırakmaksızın ödemesi gerekirdi. Bu itibarla, ödememek suretiyle temerrüde düştüğünden icra giderlerini isteyemez; hal böyle olunca davacının bu konuya yönelik temyiz itirazı yersizdir. Ancak, davacı Hazine müteselsil borçlu sıfatıyla dava tarihinden itibaren hükmün kesinleştiği güne kadar işlemiş olan faizi de isteyebilir. Mahkemenin faiz hakkındaki isteği reddetmiş bulunması bu nedenle yasaya aykırıdır.</p>\n\n<p><span style=\"font-weight: bold;\">SONUÇ :</span> Temyiz olunan kararın birinci bentte gösterilen nedenle davalı Kazım' ın ikinci bentte gösterilen nedenle davalı noter yararına, üçüncü ve dördüncü bentte gösterilen nedenlerle davacı Hazine yararına ( BOZULMASINA ) ve davalı Kazım yararına takdir edilen 1400 lira duruşma avukatlık parasının davacı Hazine’ye ve Hazine yararına takdir edilen 1400 lira duruşma avukatlık parasının da davalılardan Kazım'a yükletilmesine ve peşin harcın istek halinde geri verilmesine oybirliğiyle karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"noterin-hukuki-sorumlulugu-hak-mahkeme-kararlari-23.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:26:16.620819"
}