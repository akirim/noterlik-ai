{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\noterin-hukuki-sorumlulugu-hak-mahkeme-kararlari-28.html",
    "title": "NOTERİN SORUMLULUĞU SAHTE VEKALETNAME - MAHKEME KARARLARI",
    "description": "T.C.  YARGITAY 11. Hukuk Dairesi Esas No:2006/12186 Karar No:2006/13739 Tarih:21.12.2006   ÖZET: Bir güven kurumu olan ve bu nedenle hafif kusurundan sorumlu bulunan bankanı",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ NOTERİN SORUMLULUĞU SAHTE VEKALETNAME - MAHKEME KARARLARI Email Gönder NOTERİN SORUMLULUĞU SAHTE VEKALETNAME - MAHKEME KARARLARI << Fihrist-Ana sayfa >> NOTERİN SORUMLULUĞU SAHTE VEKALETNAME  - MAHKEME KARARI T.C. YARGITAY 11. Hukuk Dairesi Esas No:2006/12186 Karar No:2006/13739 Tarih:21.12.2006 ÖZET: Bir güven kurumu olan ve bu nedenle hafif kusurundan sorumlu bulunan bankanın, sahteliği çıplak gözle görülebilecek nitelikte olmayan ve usulüne uygun olarak düzenlenmiş olan vekaletnameye dayanarak yaptığı ödemede kusursuz olduğu saptandığına göre, ödeme nedeniyle oluşan zarardan bankanın sorumlu olduğu kabul edilemez. Noterlik Kanununun öngördüğü düzenlemede noterin kusursuz sorumluluğu kabul edilmiş ise de; zarar ile noterin eylemi arasında uygun nedensellik bağının kesildiği anlaşılırsa noterin sorumluluğundan söz edilemez. DAVA : Taraflar arasında görülen davada Ankara Asliye 6. Ticaret Mahkemesince verilen 01/12/2004 tarih ve 2002/564-2004/646 sayılı kararın Yargıtıyca incelenmesi duruşmalı olarak davalılar vekili tarafından istenmiş olmakla, bazı noksanlıkların ikmali için dosya mahalline gönderilmişti. Bu noksanlıkların giderilerek dosyanın gönderildiği anlaşılmakla, duruşma için belirlenen 19.12.2006 gününde davacı avukatı ile davalılardan T.C. Ziraat Bankası avukatı ile M avukatı geldi, tebligata rağmen ihbar edilen Sigorta avukatı duruşmaya gelmediğinden, temyiz dilekçesinin de süresinde verildiği anlaşıldıktan ve duruşmada hazır bulunan Taraflar avukatları dinlenildikten sonra, duruşmalı işlerin yoğunluğu ve süre darlığından ötürü işin incelenerek karara bağlanması ileriye bırakılmıştı. Dava dosyası için Tetkik Hakimi tarafından düzenlenen rapor dinlenildikten ve yine dosya içerisindeki dilekçe, layihalar, duruşma tutanakları ve tüm belgeler okunup incelendikten sonra işin gereği görüşülüp, düşünüldü: KARAR: Davacı vekili, müvekkilinin davalı banka şubesindeki döviz tevdiat hesabında bulunan 30.500 USD’nin şirketi temsile yetkili O. adına düzenlenmiş sahte nüfus kağıdı ile davalı noterce düzenlenen vekaletnameye dayanılarak Hakan adlı kişi tarafından çekildiğini, bankanın hesapla ilgili olarak şirketçe verilen imza sirküsü ile vekaletnamedeki imzayı kontrol etmeden vekaletnamede olması gereken vergi numarasının yokluğunu gözetmeden şirket yöneticisi O.'nun verdiği nüfus kağıdı örneği ile vekaletname ekindeki nüfus kağıdı örneğini karşılaştırmadan ödeme yapmaktan, diğer davalının ise vekaletname tanzimi sırasında ibraz edilen imza sirküsü ile vekaletnamedeki O. imzasındaki farklılığa dikkat etmemek ve şirketin vergi numarasını istememek suretiyle vekaletname düzenlemekten dolayı kusurlu ve sorumlu olduklarını ileri sürerek 30.500 USD’nin 25.9.2001 tarihinden itibaren USD’ne uygulanan en yüksek mevduat faizi ile birlikte davalılardan müteselsildi tahsiline karar verilmesini istemiştir. Davalı banka vekili, müvekkili bankanın bankacılık uygulamalarına uygun biçimde ibraz edilen vekaletnameye göre ödeme yaptığı ve kusurunun bulunmadığını savunarak davanın reddini istemiştir. Davalı M. vekili, müvekkili açısından ticari dava niteliği taşımayan davada görevli mahkemenin Asliye Hukuk Mahkemesi olduğunu, davacının zararının davalı banka görevlilerinin ağır kusurundan olduğunu, bu yüzden müvekkiline husumet düşmeyeceğini vekaletnamenin gerekli dikkat ve özen gösterilerek düzenlendiğini, sahteliğin çıplak gözle görülebilecek nitelikte olmadığını ve vekaletnamenin para ile ilgili olması nedeniyle tevdiat hesabından davalı noterin düzenlediği 18.9.2001 tarihli sahte vekaletnameye dayanılarak Hakan sahte kimlikli şahsın aynı gün ve bir sonraki gün toplam 30.500 USD'nin çektiği, her ne kadar bilirkişi raporunda hesaptan para çeken şahsın davacı şirkete ait her türlü bilgi ve donanıma sahip olduğu ve bu kişiye içerden bilgi sızdırıldığı izlenimi doğduğu, davalı banka görevlileri hakkında takipsizlik kararı verildiği davalı noterinde ceza davasından beraat ettiği gözetilerek kusurlarının bulunmadı ğı belirtilmiş ise de, Noterlik Kanununun 162. maddesi ile noterin sorumluluğunun objektif sebep sorumluluğu olduğu, davalı bankanın ise bir güven kurumu olması, aldıkları mevduatları sahtecilere karşı özenle koruma yükümlülüklerinin bulunması, objektif özen borcunun gereği olarak hafif kusurlarından dahi mevduat sahiplerine karşı sorumlu bulunması nedeniyle BK 94. maddesi gereğince zarardan sorumluluğu bulunduğu, kaldı ki, parayı çeken kişinin davacıya ait bir kısım bilgileri bildiği ve el ve işbirliği halinde hareket ettiği iddiasına ilişkin hiçbir kanıt gösterilmediği, gerekçesiyle davanın kabulüne karar verilmiştir. Kararı davalılar vekilleri temyiz etmiştir. 1- Dava dosyası içerisindeki bilgi ve belgelere, mahkeme kararının gerekçesinde dayanılan delillerin tartışılıp, değerlendirilmesinde usul ve yasaya aykırı bir yön bulunmamasına göre, davalı MK vekilinin yerinde görülmeyen ve aşağıdaki bent kapsamı dışında kalan diğer temyiz itirazlarının reddi gerekmiştir. 2- Ancak, davalı noter, davacının hesabından para çekilişinde kullanılan vekaletnameyi tümüyle resmi şekilde düzenlenmiş bulunan ve üzerinde soğuk mühürde olan nüfus cüzdanına ve ibraz edilen imza sirkülerine dayanarak düzenlediğini, bu vekaletnameye dayalı olarak para çekilmesi sonucunda davacının oluşan zararı ile nedensellik bağının nüfus cüzdanının sahte olarak düzenlenmesi nedeniyle kesildiğini, bu durumda Noterlik Kanununun 162. maddesinde öngörülen kusursuz sorumluluğunun ortadan kalktığını savunmuştur. Noterlik Kanunu'nun 162. maddesi gereğince davalı noterin kusursuz sorumluluğu sözkonusu ise de, kusursuzluğunun ispatı yerine, zarar ile uygun nedensellik bağının kesildiğini kanıtlaması durumunda sorumluluğunun ortadan kalkacağı da açıktır. Kusursuz sorumlulukta nedensellik bağının kesilebilmesi için zarar görenin ağır kusurlu veya üçüncü bir kişinin illiyet bağını kesebilecek nitelikte ağır kusurunun olması veya zararlandırıcı sonucun meydana gelmesinde öngörülmeyen bir halin bulunması gerekmektedir. O halde mahkemece davalı noterin zarar ile nedensellik bağının kesildiğine ilişkin savunması üzerinde durulmaksızın objektif sebep sorumluluğu bulunduğu gerekçesiyle hakkındaki davanın kabulüne karar verilmiş olması eksik incelemeye dayalı olduğundan kararın bu nedenle davalı M yararına bozulması gerekmiştir. 3- Davalı banka vekilinin temyiz itirazlarına gelince, davacının banka nezdinde bulunan hesabından usulüne uygun olarak düzenlenmiş vekaletname, nüfus cüzdanı ve davacı şirkete ait imza sirkülerine dayanılarak paranın ödenmesinde davalı bankanın BK’nın 96. maddesinde öngörülen kusursuzluğu kanıtlanmış bulunmasına rağmen, davalı banka hakkındaki davanın kabulüne karar verilmesi doğru görülmediğinden kararın bu nedenle de davalı banka yararına bozulması gerekmiştir. SONUÇ: Yukarıda 1. Numaralı bentte açıklanan nedenlerle davalı M. vekilinin yerinde görülmeyen diğer temyiz itirazlarının reddine, kararın 2 numaralı bentte açıklanan nedenlerle davalı M. yararına, 3 numaralı bentte açıklanan nedenlerle de davalı banka yararına BOZULMASINA, takdir edilen 500,00’şer YTL duruşma vekillik ücretinin davacıdan alınarak davalılara verilmesine, ödedikleri temyiz peşin harcın istekleri halinde temyiz edenlere iadesine, 21.12.2006 tarihinde oybirliğiyle karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "NOTERİN SORUMLULUĞU SAHTE VEKALETNAME  - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fnoterin-hukuki-sorumlulugu-hak-mahkeme-kararlari-28.html",
        "title": "",
        "target": "",
        "type": "internal"
      },
      {
        "text": "NOTERİN SORUMLULUĞU SAHTE VEKALETNAME - MAHKEME KARARLARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?noterin-hukuki-sorumlulugu-hak-mahkeme-kararlari-28.html",
        "title": "",
        "target": "_top",
        "type": "internal"
      },
      {
        "text": "Noterlik Kanununun 162. maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Noterlik Kanununun 162. maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "NOTERİN SORUMLULUĞU SAHTE VEKALETNAME - MAHKEME KARARLARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>NOTERİN SORUMLULUĞU SAHTE VEKALETNAME - MAHKEME KARARLARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. &nbsp;YARGITAY 11. Hukuk Dairesi Esas No:2006/12186 Karar No:2006/13739 Tarih:21.12.2006 &nbsp; ÖZET: Bir güven kurumu olan ve bu nedenle hafif kusurundan sorumlu bulunan bankanı\" />\n\n   <link rel=\"canonical\" content=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-28.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"noterin-hukuki-sorumlulugu-hak-mahkeme-kararlari-28.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"NOTERİN SORUMLULUĞU SAHTE VEKALETNAME - MAHKEME KARARLARI\",\n\n   mailsubject: \"Tavsiye: Noterlik Rehberi - NOTERİN SORUMLULUĞU SAHTE VEKALETNAME - MAHKEME KARARI\",\n\n   sharesubject: \"Noterlik Rehberi - NOTERİN SORUMLULUĞU SAHTE VEKALETNAME - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"NOTERIN-HUKUKI-SORUMLULUGU-HAK-MAHKEME-KARARLARI-28\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"noterin-hukuki-sorumlulugu-hak-mahkeme-kararlari-28.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-28.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-28.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-28.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-28.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fnoterin-hukuki-sorumlulugu-hak-mahkeme-kararlari-28.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>NOTERİN SORUMLULUĞU SAHTE VEKALETNAME - MAHKEME KARARLARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?noterin-hukuki-sorumlulugu-hak-mahkeme-kararlari-28.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">NOTERİN SORUMLULUĞU SAHTE VEKALETNAME &nbsp;- MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\">T.C. </p>\n\n<p style=\"line-height: 1.36;\">YARGITAY</p>\n\n<p style=\"line-height: 1.36;\">11. Hukuk Dairesi</p>\n\n<p style=\"line-height: 1.36;\">Esas No:2006/12186</p>\n\n<p style=\"line-height: 1.36;\">Karar No:2006/13739</p>\n\n<p style=\"line-height: 1.36;\">Tarih:21.12.2006</p>\n\n<p style=\"line-height: 1.36;\">&nbsp;</p>\n\n<p style=\"line-height: 1.36;\">ÖZET: Bir güven kurumu olan ve bu nedenle hafif kusurundan sorumlu bulunan bankanın, sahteliği çıplak gözle görülebilecek nitelikte olmayan ve usulüne uygun olarak düzenlenmiş olan vekaletnameye dayanarak yaptığı ödemede kusursuz olduğu saptandığına göre, ödeme nedeniyle oluşan zarardan bankanın sorumlu olduğu kabul edilemez.</p>\n\n<p style=\"line-height: 1.36;\">Noterlik Kanununun öngördüğü düzenlemede noterin kusursuz sorumluluğu kabul edilmiş ise de; zarar ile noterin eylemi arasında uygun nedensellik bağının kesildiği anlaşılırsa noterin sorumluluğundan söz edilemez.</p>\n\n<p style=\"line-height: 1.36;\">DAVA : Taraflar arasında görülen davada Ankara Asliye 6. Ticaret Mahkemesince verilen 01/12/2004 tarih ve 2002/564-2004/646 sayılı kararın Yargıtıyca incelenmesi duruşmalı olarak davalılar vekili tarafından istenmiş olmakla, bazı noksanlıkların ikmali için dosya mahalline gönderilmişti.</p>\n\n<p style=\"line-height: 1.36;\">Bu noksanlıkların giderilerek dosyanın gönderildiği anlaşılmakla, duruşma için belirlenen</p>\n\n<p style=\"line-height: 1.36;\">19.12.2006<span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span>gününde davacı avukatı ile davalılardan T.C. Ziraat Bankası avukatı ile M avukatı geldi, tebligata rağmen ihbar edilen Sigorta avukatı duruşmaya gelmediğinden, temyiz dilekçesinin de süresinde verildiği anlaşıldıktan ve duruşmada hazır bulunan Taraflar avukatları dinlenildikten sonra, duruşmalı işlerin yoğunluğu ve süre darlığından ötürü işin incelenerek karara bağlanması ileriye bırakılmıştı. Dava dosyası için Tetkik Hakimi tarafından düzenlenen rapor dinlenildikten ve yine dosya içerisindeki dilekçe, layihalar, duruşma tutanakları ve tüm belgeler okunup incelendikten sonra işin gereği görüşülüp, düşünüldü:</p>\n\n<p style=\"line-height: 1.36;\">KARAR: Davacı vekili, müvekkilinin davalı banka şubesindeki döviz tevdiat hesabında bulunan 30.500 USD’nin şirketi temsile yetkili O. adına düzenlenmiş sahte nüfus kağıdı ile davalı noterce düzenlenen vekaletnameye dayanılarak Hakan adlı kişi tarafından çekildiğini, bankanın hesapla ilgili olarak şirketçe verilen imza sirküsü ile vekaletnamedeki imzayı kontrol etmeden vekaletnamede olması gereken vergi numarasının yokluğunu gözetmeden şirket yöneticisi O.'nun verdiği nüfus kağıdı örneği ile vekaletname ekindeki nüfus kağıdı örneğini karşılaştırmadan ödeme yapmaktan, diğer davalının ise vekaletname tanzimi sırasında ibraz edilen imza sirküsü ile vekaletnamedeki O. imzasındaki farklılığa dikkat etmemek ve şirketin vergi numarasını istememek suretiyle vekaletname düzenlemekten dolayı kusurlu ve sorumlu olduklarını ileri sürerek 30.500 USD’nin 25.9.2001 tarihinden itibaren USD’ne uygulanan en yüksek mevduat faizi ile birlikte davalılardan müteselsildi tahsiline karar verilmesini istemiştir.</p>\n\n<p style=\"line-height: 1.36;\">Davalı banka vekili, müvekkili bankanın bankacılık uygulamalarına uygun biçimde ibraz edilen vekaletnameye göre ödeme yaptığı ve kusurunun bulunmadığını savunarak davanın reddini istemiştir.</p>\n\n<p style=\"line-height: 1.36;\">Davalı M. vekili, müvekkili açısından ticari dava niteliği taşımayan davada görevli mahkemenin Asliye Hukuk Mahkemesi olduğunu, davacının zararının davalı banka görevlilerinin ağır kusurundan olduğunu, bu yüzden müvekkiline husumet düşmeyeceğini vekaletnamenin gerekli dikkat ve özen gösterilerek düzenlendiğini, sahteliğin çıplak gözle görülebilecek nitelikte olmadığını ve vekaletnamenin para ile ilgili olması nedeniyle tevdiat hesabından davalı noterin düzenlediği 18.9.2001 tarihli sahte vekaletnameye dayanılarak Hakan sahte kimlikli şahsın aynı gün ve bir sonraki gün toplam 30.500 USD'nin çektiği, her ne kadar bilirkişi raporunda hesaptan para çeken şahsın davacı şirkete ait her türlü bilgi ve donanıma sahip olduğu ve bu kişiye içerden bilgi sızdırıldığı izlenimi doğduğu, davalı banka görevlileri hakkında takipsizlik kararı verildiği davalı noterinde ceza davasından beraat ettiği gözetilerek kusurlarının bulunmadı ğı belirtilmiş ise de, <span class=\"f_Arial12\"><a href=\"javascript:void(0);\" onclick=\"return hmshowPopup(event, popid_662905573, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanununun 162. maddesi</a></span> ile noterin sorumluluğunun objektif sebep sorumluluğu olduğu, davalı bankanın ise bir güven kurumu olması, aldıkları mevduatları sahtecilere karşı özenle koruma yükümlülüklerinin bulunması, objektif özen borcunun gereği olarak hafif kusurlarından dahi mevduat sahiplerine karşı sorumlu bulunması nedeniyle BK 94. maddesi gereğince zarardan sorumluluğu bulunduğu, kaldı ki, parayı çeken kişinin davacıya ait bir kısım bilgileri bildiği ve el ve işbirliği halinde hareket ettiği iddiasına ilişkin hiçbir kanıt gösterilmediği, gerekçesiyle davanın kabulüne karar verilmiştir.</p>\n\n<p style=\"line-height: 1.36;\">Kararı davalılar vekilleri temyiz etmiştir.</p>\n\n<p style=\"line-height: 1.36;\">1-<span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span>Dava dosyası içerisindeki bilgi ve belgelere, mahkeme kararının gerekçesinde dayanılan delillerin tartışılıp, değerlendirilmesinde usul ve yasaya aykırı bir yön bulunmamasına göre, davalı MK vekilinin yerinde görülmeyen ve aşağıdaki bent kapsamı dışında kalan diğer temyiz itirazlarının reddi gerekmiştir.</p>\n\n<p style=\"line-height: 1.36;\">2-<span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span>Ancak, davalı noter, davacının hesabından para çekilişinde kullanılan vekaletnameyi tümüyle resmi şekilde düzenlenmiş bulunan ve üzerinde soğuk mühürde olan nüfus cüzdanına ve ibraz edilen imza sirkülerine dayanarak düzenlediğini, bu vekaletnameye dayalı olarak para çekilmesi sonucunda davacının oluşan zararı ile nedensellik bağının nüfus cüzdanının sahte olarak düzenlenmesi nedeniyle kesildiğini, bu durumda <span class=\"f_Arial12\"><a href=\"javascript:void(0);\" onclick=\"return hmshowPopup(event, popid_662905573, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanununun 162. maddesi</a></span>nde öngörülen kusursuz sorumluluğunun ortadan kalktığını savunmuştur.</p>\n\n<p style=\"line-height: 1.36;\">Noterlik Kanunu'nun 162. maddesi gereğince davalı noterin kusursuz sorumluluğu sözkonusu ise de, kusursuzluğunun ispatı yerine, zarar ile uygun nedensellik bağının kesildiğini kanıtlaması durumunda sorumluluğunun ortadan kalkacağı da açıktır. Kusursuz sorumlulukta nedensellik bağının kesilebilmesi için zarar görenin ağır kusurlu veya üçüncü bir kişinin illiyet bağını kesebilecek nitelikte ağır kusurunun olması veya zararlandırıcı sonucun meydana gelmesinde öngörülmeyen bir halin bulunması gerekmektedir.</p>\n\n<p style=\"line-height: 1.36;\">O halde mahkemece davalı noterin zarar ile nedensellik bağının kesildiğine ilişkin savunması üzerinde durulmaksızın objektif sebep sorumluluğu bulunduğu gerekçesiyle hakkındaki davanın kabulüne karar verilmiş olması eksik incelemeye dayalı olduğundan kararın bu nedenle davalı M yararına bozulması gerekmiştir.</p>\n\n<p style=\"line-height: 1.36;\">3-<span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span>Davalı banka vekilinin temyiz itirazlarına gelince, davacının banka nezdinde bulunan hesabından usulüne uygun olarak düzenlenmiş vekaletname, nüfus cüzdanı ve davacı şirkete ait imza sirkülerine dayanılarak paranın ödenmesinde davalı bankanın BK’nın 96. maddesinde öngörülen kusursuzluğu kanıtlanmış bulunmasına rağmen, davalı banka hakkındaki davanın kabulüne karar verilmesi doğru görülmediğinden kararın bu nedenle de davalı banka yararına bozulması gerekmiştir.</p>\n\n<p style=\"line-height: 1.36;\">SONUÇ: Yukarıda 1. Numaralı bentte açıklanan nedenlerle davalı M. vekilinin yerinde görülmeyen diğer temyiz itirazlarının reddine, kararın 2 numaralı bentte açıklanan nedenlerle davalı M. yararına, 3 numaralı bentte açıklanan nedenlerle de davalı banka yararına BOZULMASINA, takdir edilen 500,00’şer YTL duruşma vekillik ücretinin davacıdan alınarak davalılara verilmesine, ödedikleri temyiz peşin harcın istekleri halinde temyiz edenlere iadesine, 21.12.2006 tarihinde oybirliğiyle karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"noterin-hukuki-sorumlulugu-hak-mahkeme-kararlari-28.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:26:17.164121"
}