{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\noterin-hukuki-sorumlulugu-hak-mahkeme-kararlari-29.html",
    "title": "NOTERİN SORUMLULUĞU - MAHKEME KARARI",
    "description": "T.C.  YARGITAY 11. Hukuk Dairesi Esas No : 1999/8617 Karar No : 2000/1959 Tarih : 9.3.2000  ÖZET: Davalı bankanın gerçek kusur ve sorumluluğunun belirlenmesi için, vekaletna",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ NOTERİN SORUMLULUĞU - MAHKEME KARARI Email Gönder NOTERİN SORUMLULUĞU - MAHKEME KARARI << Fihrist-Ana sayfa >> NOTERİN SORUMLULUĞU - MAHKEME KARARI T.C. YARGITAY 11. Hukuk Dairesi Esas No : 1999/8617 Karar No : 2000/1959 Tarih : 9.3.2000 ÖZET: Davalı bankanın gerçek kusur ve sorumluluğunun belirlenmesi için, vekaletname düzenleyen noter hakkında dava açılıp mevcut dava ile birleştirilmesi ve iddia ile savunmaların birlikte dinlenip sonuca gidilmesi gerekir. DAVA: Taraflar arasındaki davanın Ankara 8. Asliye Ticaret Mahkemesince görülerek verilen 16/6/1999 tarih ve 1998/629-1999/237 sayılı kararın Yargıtay'ca incelenmesi duruşmalı olarak dayalı vekili tarafından istenmiş olmakla duruşma için belirlenen 7/3/2000 günde davacı avukatı Şükrü Hakyemez ile davalı avukatı Hüseyin Akkor gelip, temyiz dilekçesinin de süresinde verildiği anlaşıldıktan ve duruşmada hazır bulunan taraflar avukatları dinlenildikten sonra duruşmalı işlerin yoğunluğu ve süre darlığından ötürü işin incelenerek karara bağlanması ileriye bırakılmıştı Dava dosyası için Tetkik Hakimi Harun Kara tarafından düzenlenen incelendikten sonra işin gereği görüşülüp, düşünüldü: KARAR: Davacı vekili, müvekkillinin davalı banka şubesine %12 faizli, 12 ay vadeli ve 4.5000 DM lik döviz tevdiat hesabı açtırdığını, ancak davalının gerekli özeni göstermeyerek bu parayı ilgisiz kişiye ödediğini ileri sürerek, bu meblağın %12 faizi ile tahsilini talep ve dava etmiştir. Davalı vekili cevabında, hesaptaki paranın ibraz edilen vekaletnameye istinaden davacının kardeşine ödenmiş olup, bankaya izafe edilecek kusur bulunmadığını savunarak davanın reddini istemiştir. Mahkemece, iddia ve savunmaya, toplanan delillere nazaran, davacı hesabındaki paranın, sahte işlemlerle nüfus cüzdanı elde edip ve buna göre de vekaletname düzenlendiren davacının kardeşi tarafından çekildiğini, sahtecilik işlemlerinde herhangi bir kanıt ve kusuru bulunmayan davacının yatırdığı parayı talep etmesinin gayet olağan hakkı olduğu ve sahte vekalet ile ödemeye yapan bankanın zarardan sorumluğu olduğu gerekçesi ile davanın kabulüne, (4.979.29) DM nın dava tarihinden yürütülecek %6.5 faizi ile ödeme günündeki kur karşılığının davalıdan tahsiline karar verilmiştir. Karar, davalı vekili tarafından temyiz edilmiştir. Dava, banka hesabındaki paranın ilgisiz kişiye ödendiği iddiasına dayalı tazminata ilişkin olup, davacı hesabındaki bir takım sahte işlem ve belgeler ile dava dışı kişiye ödendiği ihtilafsızdır. Ancak davalı banka noterde düzenlenen vekaletnameye istinaden ödeme yaptığını savunmaktadır. Dairemiz yerleşmiş içtihatlarına göre, davalı bankanın gerçek konu ve sorumluluğunu belirlenebilmesi için vekaletnameyi düzenleyen noterliğin de davada usulüne uygun taraf haline getirilmesi zorunludur. Bunun için mahkemece, vekaletnameyi düzenleyen noter hakkında da dava açması için davacı tarafa uygun süre verilmesi ve şayet açıldığı taktirde davaların birleştirilmesi ve iddia ve savunmalar birlikte değerlendirilerek sonucu gidilmesi gerekirken, yazılı şekilde hüküm tesisinin doğru olmadığı gibi, davacı taraf olay ile ilgili ceza davasındaki ifadesinde nüfus cüzdanının parayı sahte işlemlerle çeken, İbrahim Dündar da olduğunu kabil ve ikrar ettiğine göre, davacının gerekli özen ve basireti göstermeyerek bu nedenle dahi müterafike kusurlu olduğunun gözden kaçırılması doğru olmamıştır. SONUÇ: Yukarıda açıklanan nedenlerle davalı vekilinin temyiz itirazlarının kabulü ile kararın davalı yararına BOZULMASINA, duruşmada vekil ile temsil olunan davalı yararına taktir olunan 65.000.000 lira vekillik ücretinin davacıdan tahsili ile davalıya ödenmesine, ödediği temyiz peşin harcın istediği halinde temyiz edene iadesine, 9/3/2000 tarihinde oybirliğiyle karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "NOTERİN SORUMLULUĞU - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fnoterin-hukuki-sorumlulugu-hak-mahkeme-kararlari-29.html",
        "title": "",
        "target": "",
        "type": "internal"
      },
      {
        "text": "NOTERİN SORUMLULUĞU - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?noterin-hukuki-sorumlulugu-hak-mahkeme-kararlari-29.html",
        "title": "",
        "target": "_top",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "NOTERİN SORUMLULUĞU - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>NOTERİN SORUMLULUĞU - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. &nbsp;YARGITAY 11. Hukuk Dairesi Esas No : 1999/8617 Karar No : 2000/1959 Tarih : 9.3.2000 &nbsp;ÖZET: Davalı bankanın gerçek kusur ve sorumluluğunun belirlenmesi için, vekaletna\" />\n\n   <link rel=\"canonical\" content=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-29.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"noterin-hukuki-sorumlulugu-hak-mahkeme-kararlari-29.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"NOTERİN SORUMLULUĞU - MAHKEME KARARI\",\n\n   mailsubject: \"Tavsiye: Noterlik Rehberi - NOTERİN SORUMLULUĞU - MAHKEME KARARI\",\n\n   sharesubject: \"Noterlik Rehberi - NOTERİN SORUMLULUĞU - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"NOTERIN-HUKUKI-SORUMLULUGU-HAK-MAHKEME-KARARLARI-29\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"noterin-hukuki-sorumlulugu-hak-mahkeme-kararlari-29.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-29.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-29.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-29.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-29.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fnoterin-hukuki-sorumlulugu-hak-mahkeme-kararlari-29.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>NOTERİN SORUMLULUĞU - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?noterin-hukuki-sorumlulugu-hak-mahkeme-kararlari-29.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">NOTERİN SORUMLULUĞU - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\">T.C. </p>\n\n<p style=\"line-height: 1.36;\">YARGITAY</p>\n\n<p style=\"line-height: 1.36;\">11. Hukuk Dairesi</p>\n\n<p style=\"line-height: 1.36;\">Esas No : 1999/8617</p>\n\n<p style=\"line-height: 1.36;\">Karar No : 2000/1959</p>\n\n<p style=\"line-height: 1.36;\">Tarih : 9.3.2000</p>\n\n<p style=\"line-height: 1.36;\"><span style=\"font-size: 13px; color: #000000;\">&nbsp;</span></p>\n\n<p style=\"line-height: 1.36;\">ÖZET: Davalı bankanın gerçek kusur ve sorumluluğunun belirlenmesi için, vekaletname düzenleyen noter hakkında dava açılıp mevcut dava ile birleştirilmesi ve iddia ile savunmaların birlikte dinlenip sonuca gidilmesi gerekir.</p>\n\n<p style=\"line-height: 1.36;\">DAVA: Taraflar arasındaki davanın Ankara 8. Asliye Ticaret Mahkemesince görülerek verilen 16/6/1999 tarih ve 1998/629-1999/237 sayılı kararın Yargıtay'ca incelenmesi duruşmalı olarak dayalı vekili tarafından istenmiş olmakla duruşma için belirlenen 7/3/2000 günde davacı avukatı Şükrü Hakyemez ile davalı avukatı Hüseyin Akkor gelip, temyiz dilekçesinin de süresinde verildiği anlaşıldıktan ve duruşmada hazır bulunan taraflar avukatları dinlenildikten sonra duruşmalı işlerin yoğunluğu ve süre darlığından ötürü işin incelenerek karara bağlanması ileriye bırakılmıştı Dava dosyası için Tetkik Hakimi Harun Kara tarafından düzenlenen incelendikten sonra işin gereği görüşülüp, düşünüldü:</p>\n\n<p style=\"line-height: 1.36;\">KARAR: Davacı vekili, müvekkillinin davalı banka şubesine %12 faizli, 12 ay vadeli ve 4.5000 DM lik döviz tevdiat hesabı açtırdığını, ancak davalının gerekli özeni göstermeyerek bu parayı ilgisiz kişiye ödediğini ileri sürerek, bu meblağın %12 faizi ile tahsilini talep ve dava etmiştir.</p>\n\n<p style=\"line-height: 1.36;\">Davalı vekili cevabında, hesaptaki paranın ibraz edilen vekaletnameye istinaden davacının kardeşine ödenmiş olup, bankaya izafe edilecek kusur bulunmadığını savunarak davanın reddini istemiştir.</p>\n\n<p style=\"line-height: 1.36;\">Mahkemece, iddia ve savunmaya, toplanan delillere nazaran, davacı hesabındaki paranın, sahte işlemlerle nüfus cüzdanı elde edip ve buna göre de vekaletname düzenlendiren davacının kardeşi tarafından çekildiğini, sahtecilik işlemlerinde herhangi bir kanıt ve kusuru bulunmayan davacının yatırdığı parayı talep etmesinin gayet olağan hakkı olduğu ve sahte vekalet ile ödemeye yapan bankanın zarardan sorumluğu olduğu gerekçesi ile davanın kabulüne, (4.979.29) DM nın dava tarihinden yürütülecek %6.5 faizi ile ödeme günündeki kur karşılığının davalıdan tahsiline karar verilmiştir.</p>\n\n<p style=\"line-height: 1.36;\">Karar, davalı vekili tarafından temyiz edilmiştir.</p>\n\n<p style=\"line-height: 1.36;\">Dava, banka hesabındaki paranın ilgisiz kişiye ödendiği iddiasına dayalı tazminata ilişkin olup, davacı hesabındaki bir takım sahte işlem ve belgeler ile dava dışı kişiye ödendiği ihtilafsızdır. Ancak davalı banka noterde düzenlenen vekaletnameye istinaden ödeme yaptığını savunmaktadır. Dairemiz yerleşmiş içtihatlarına göre, davalı bankanın gerçek konu ve sorumluluğunu belirlenebilmesi için vekaletnameyi düzenleyen noterliğin de davada usulüne uygun taraf haline getirilmesi zorunludur. Bunun için mahkemece, vekaletnameyi düzenleyen noter hakkında da dava açması için davacı tarafa uygun süre verilmesi ve şayet açıldığı taktirde davaların birleştirilmesi ve iddia ve savunmalar birlikte değerlendirilerek sonucu gidilmesi gerekirken, yazılı şekilde hüküm tesisinin doğru olmadığı gibi, davacı taraf olay ile ilgili ceza davasındaki ifadesinde nüfus cüzdanının parayı sahte işlemlerle çeken, İbrahim Dündar da olduğunu kabil ve ikrar ettiğine göre, davacının gerekli özen ve basireti göstermeyerek bu nedenle dahi müterafike kusurlu olduğunun gözden kaçırılması doğru olmamıştır.</p>\n\n<p style=\"line-height: 1.36;\">SONUÇ: Yukarıda açıklanan nedenlerle davalı vekilinin temyiz itirazlarının kabulü ile kararın davalı yararına BOZULMASINA, duruşmada vekil ile temsil olunan davalı yararına taktir olunan 65.000.000 lira vekillik ücretinin davacıdan tahsili ile davalıya ödenmesine, ödediği temyiz peşin harcın istediği halinde temyiz edene iadesine, 9/3/2000 tarihinde oybirliğiyle karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"noterin-hukuki-sorumlulugu-hak-mahkeme-kararlari-29.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:26:17.277675"
}