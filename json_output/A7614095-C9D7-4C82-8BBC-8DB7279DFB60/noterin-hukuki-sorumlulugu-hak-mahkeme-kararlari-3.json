{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\noterin-hukuki-sorumlulugu-hak-mahkeme-kararlari-3.html",
    "title": "GÖREVİ KÖTÜYE KULLANMA - MAHKEME KARARI",
    "description": "YARGITAY 5. Ceza Dairesi 2013/14845 E. 2015/17645 K.   MAHKEMESİ : Nazilli 1. Ağır Ceza Mahkemesi   SUÇ : Görevi kötüye kullanma   Mahalli mahkemece verilen hüküm temyiz e",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ GÖREVİ KÖTÜYE KULLANMA - MAHKEME KARARI Email Gönder GÖREVİ KÖTÜYE KULLANMA - MAHKEME KARARI << Fihrist-Ana sayfa >> GÖREVİ KÖTÜYE KULLANMA - MAHKEME KARARI YARGITAY 5. Ceza Dairesi 2013/14845 E. 2015/17645 K. MAHKEMESİ : Nazilli 1. Ağır Ceza Mahkemesi SUÇ : Görevi kötüye kullanma Mahalli mahkemece verilen hüküm temyiz edilmekle dosya incelendi; Katılan vekilinin yokluğunda verilen ve 30/11/2011 günü usulüne uygun olarak tebliğ edilen hükmü, CMUK'nın 310. maddesinde öngörülen bir haftalık yasal süresinden sonra verdiği 20/12/2011 havale günlü dilekçe ile temyiz ettiği anlaşıldığından isteminin 5320 sayılı Yasanın 8/1. maddesi gereğince yürürlükte bulunan CMUK'nın 317. maddesi uyarınca reddiyle, incelemenin sanığın temyiz itirazlarıyla sınırlı olarak yapılmasına karar verildikten sonra gereği düşünüldü: Noter olarak görevli olan sanığın, işlem yaptırmak amacıyla noterliğe gelen G.. S..'i fiil ehliyetinin bulunmadığına ilişkin ihbar olması ve durumundan şüphelenmesi üzerine bu hususta rapor almak üzere Nazilli Devlet Hastanesine sevk ettiği, akli melekelerinin yerinde olup hukuki ehliyete haiz olduğuna ilişkin 13/04/2006 tarihli sağlık kurulu raporu üzerine de 24/04/2006 ve 10/05/2006 tarihlerinde işlem yapması ve ilgilinin 12/09/2006 tarihli kararla vesayet altına alınması biçimindeki oluş ve deliller karşısında, sanığın suç kastıyla hareket ettiğine dair cezalandırılmasını gerektirir, her türlü şüpheden uzak, kesin ve inandırıcı delil bulunmadığı anlaşılmakla, beraati yerine yanılgılı değerlendirme sonucu mahkumiyet hükmü kurulması, Kanuna aykırı, sanığın temyiz itirazları bu nedenle yerinde görülmüş olduğundan, hükmün 5320 sayılı Kanunun 8/1. maddesi de gözetilerek CMUK'nın 321. maddesi uyarınca BOZULMASINA, 22/12/2015 tarihinde oybirliğiyle karar verildi. YARGITAY 5. Ceza Dairesi 2013/7668 E. 2015/10780 K. SUÇ : Görevi kötüye kullanma Mahalli mahkemece verilen hüküm temyiz edilmekle dosya incelenerek, gereği düşünüldü: Noterlik Kanunu Yönetmeliğinin 91/2. maddesi gereğince ilgilinin hastalık veya dış görünüşü itibariyle yeteneğinden şüphe edilmesi halinde temyiz kudretinin varlığının doktor raporu ile saptanması gerektiği halde .. Geçici Yetkili Noter Yardımcısı olarak görev yapan sanığın, hekim olmayanlarca anlaşılabilecek şekilde orta derecede zeka geriliği bulunan F.. B..’nun annesine vekalet vermek için başvurduğunda anılan Yönetmelik hükmüne aykırı olarak rapor almadan vekaletname düzenlemek suretiyle görevinin gereklerine aykırı hareket ettiği tüm dosya kapsamı itibariyle sabit olmakla birlikte, 5237 sayılı TCK'nın 257. maddesinde belirtilen suçun oluşması için, görevin gereklerine aykırı davranış yanında objektif cezalandırma şartı olan “kişilerin mağduriyeti\" veya \"kamunun zararı\" ya da \"kişilere haksız bir menfaat\" şartlarından birinin bulunması gerektiği, olay tarihi itibariyle vesayet altında bulunmayan Fidan'ın daha sonra Çamlıhemşin Sulh Hukuk Mahkemesince kısıtlanarak annesi olan sanığın velayeti altına bırakılması ve somut kamu zararının bulunmaması karşısında, objektif cezalandırma şartlarının gerçekleşmediği gözetilmeden unsurları itibariyle oluşmayan suçtan beraati yerine dosya kapsamına uygun düşmeyen gerekçeler ve yanılgılı değerlendirme sonucu yazılı şekilde mahkumiyetine karar verilmesi, Kabule göre de; Suçu TCK'nın 53/1-a maddesindeki hak ve yetkiyi kötüye kullanmak suretiyle işlediği kabul edilen sanık hakkında aynı Kanunun 53/5. maddesi uyarınca hak yoksunluğuna karar verilmesi gerektiğinin gözetilmemesi, Hükümden sonra 19/12/2010 tarihinde yürürlüğe giren 6086 sayılı Yasanın 1. maddesi ile TCK'nın 257/1-2. madde-fıkralarında yer alan “kazanç” sözcüğünün “menfaat” olarak değiştirilmesi, bu fıkralarda öngörülen cezaların alt ve üst sınırlarının indirilmesi karşısında, TCK'nın 7/2. madde-fıkrasındaki \"suçun işlendiği zaman yürürlükte bulunan kanun ile sonradan yürürlüğe giren kanunların hükümleri farklı ise failin lehine olan kanun uygulanır ve infaz olunur\" hükmü gözetilerek sanığın hukuki durumunun yeniden değerlendirilmesi zorunluluğu, Bozmayı gerektirmiş, sanığın temyiz itirazları bu itibarla yerinde görüldüğünden, hükmün bu sebeplerden dolayı 5320 sayılı Yasanın 8/1. maddesi gözetilerek CMUK'nın 321 ve 326/son maddeleri uyarınca BOZULMASINA, 28/04/2015 tarihinde oybirliğiyle karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "GÖREVİ KÖTÜYE KULLANMA - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fnoterin-hukuki-sorumlulugu-hak-mahkeme-kararlari-3.html",
        "title": "",
        "target": "",
        "type": "internal"
      },
      {
        "text": "GÖREVİ KÖTÜYE KULLANMA - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?noterin-hukuki-sorumlulugu-hak-mahkeme-kararlari-3.html",
        "title": "",
        "target": "_top",
        "type": "internal"
      },
      {
        "text": "Noterlik Kanunu Yönetmeliğinin 91/2. maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "GÖREVİ KÖTÜYE KULLANMA - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>GÖREVİ KÖTÜYE KULLANMA - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"YARGITAY 5. Ceza Dairesi 2013/14845 E. 2015/17645 K. &nbsp; MAHKEMESİ : Nazilli 1. Ağır Ceza Mahkemesi &nbsp; SUÇ : Görevi kötüye kullanma &nbsp; Mahalli mahkemece verilen hüküm temyiz e\" />\n\n   <link rel=\"canonical\" content=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-3.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"noterin-hukuki-sorumlulugu-hak-mahkeme-kararlari-3.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"GÖREVİ KÖTÜYE KULLANMA - MAHKEME KARARI\",\n\n   mailsubject: \"Tavsiye: Noterlik Rehberi - GÖREVİ KÖTÜYE KULLANMA - MAHKEME KARARI\",\n\n   sharesubject: \"Noterlik Rehberi - GÖREVİ KÖTÜYE KULLANMA - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"NOTERIN-HUKUKI-SORUMLULUGU-HAK-MAHKEME-KARARLARI-3\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"noterin-hukuki-sorumlulugu-hak-mahkeme-kararlari-3.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-3.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-3.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-3.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?noterin-hukuki-sorumlulugu-hak-mahkeme-kararlari-3.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fnoterin-hukuki-sorumlulugu-hak-mahkeme-kararlari-3.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>GÖREVİ KÖTÜYE KULLANMA - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?noterin-hukuki-sorumlulugu-hak-mahkeme-kararlari-3.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">GÖREVİ KÖTÜYE KULLANMA - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p>YARGITAY</p>\n\n<p>5. Ceza Dairesi</p>\n\n<p>2013/14845 E.</p>\n\n<p>2015/17645 K.</p>\n\n<p>&nbsp;</p>\n\n<p>MAHKEMESİ : Nazilli 1. Ağır Ceza Mahkemesi</p>\n\n<p>&nbsp;</p>\n\n<p>SUÇ : Görevi kötüye kullanma</p>\n\n<p>&nbsp;</p>\n\n<p>Mahalli mahkemece verilen hüküm temyiz edilmekle dosya incelendi;</p>\n\n<p>&nbsp;</p>\n\n<p>Katılan vekilinin yokluğunda verilen ve 30/11/2011 günü usulüne uygun olarak tebliğ edilen hükmü, CMUK'nın 310. maddesinde öngörülen bir haftalık yasal süresinden sonra verdiği 20/12/2011 havale günlü dilekçe ile temyiz ettiği anlaşıldığından isteminin 5320 sayılı Yasanın 8/1. maddesi gereğince yürürlükte bulunan CMUK'nın 317. maddesi uyarınca reddiyle, incelemenin sanığın temyiz itirazlarıyla sınırlı olarak yapılmasına karar verildikten sonra gereği düşünüldü:</p>\n\n<p>&nbsp;</p>\n\n<p>Noter olarak görevli olan sanığın, işlem yaptırmak amacıyla noterliğe gelen G.. S..'i fiil ehliyetinin bulunmadığına ilişkin ihbar olması ve durumundan şüphelenmesi üzerine bu hususta rapor almak üzere Nazilli Devlet Hastanesine sevk ettiği, akli melekelerinin yerinde olup hukuki ehliyete haiz olduğuna ilişkin 13/04/2006 tarihli sağlık kurulu raporu üzerine de 24/04/2006 ve 10/05/2006 tarihlerinde işlem yapması ve ilgilinin 12/09/2006 tarihli kararla vesayet altına alınması biçimindeki oluş ve deliller karşısında, sanığın suç kastıyla hareket ettiğine dair cezalandırılmasını gerektirir, her türlü şüpheden uzak, kesin ve inandırıcı delil bulunmadığı anlaşılmakla, beraati yerine yanılgılı değerlendirme sonucu mahkumiyet hükmü kurulması,</p>\n\n<p>&nbsp;</p>\n\n<p>Kanuna aykırı, sanığın temyiz itirazları bu nedenle yerinde görülmüş olduğundan, hükmün 5320 sayılı Kanunun 8/1. maddesi de gözetilerek CMUK'nın 321. maddesi uyarınca BOZULMASINA, 22/12/2015 tarihinde oybirliğiyle karar verildi.</p>\n\n<p>&nbsp;</p>\n\n<hr style=\"height:4px; color:#000000; border-width:0; background-color:#000000;\" /><p>&nbsp;</p>\n\n<p>YARGITAY</p>\n\n<p>5. Ceza Dairesi</p>\n\n<p>2013/7668 E.</p>\n\n<p>2015/10780 K.</p>\n\n<p>&nbsp;</p>\n\n<p>SUÇ : Görevi kötüye kullanma</p>\n\n<p>&nbsp;</p>\n\n<p>Mahalli mahkemece verilen hüküm temyiz edilmekle dosya incelenerek, gereği düşünüldü:</p>\n\n<p>&nbsp;</p>\n\n<p><span class=\"f_Arial12\"><a href=\"javascript:void(0);\" onclick=\"return hmshowPopup(event, popid_1668834107X, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanunu Yönetmeliğinin 91/2. maddesi</a></span> gereğince ilgilinin hastalık veya dış görünüşü itibariyle yeteneğinden şüphe edilmesi halinde temyiz kudretinin varlığının doktor raporu ile saptanması gerektiği halde .. Geçici Yetkili Noter Yardımcısı olarak görev yapan sanığın, hekim olmayanlarca anlaşılabilecek şekilde orta derecede zeka geriliği bulunan F.. B..’nun annesine vekalet vermek için başvurduğunda anılan Yönetmelik hükmüne aykırı olarak rapor almadan vekaletname düzenlemek suretiyle görevinin gereklerine aykırı hareket ettiği tüm dosya kapsamı itibariyle sabit olmakla birlikte, 5237 sayılı TCK'nın 257. maddesinde belirtilen suçun oluşması için, görevin gereklerine aykırı davranış yanında objektif cezalandırma şartı olan “kişilerin mağduriyeti&quot; veya &quot;kamunun zararı&quot; ya da &quot;kişilere haksız bir menfaat&quot; şartlarından birinin bulunması gerektiği, olay tarihi itibariyle vesayet altında bulunmayan Fidan'ın daha sonra Çamlıhemşin Sulh Hukuk Mahkemesince kısıtlanarak annesi olan sanığın velayeti altına bırakılması ve somut kamu zararının bulunmaması karşısında, objektif cezalandırma şartlarının gerçekleşmediği gözetilmeden unsurları itibariyle oluşmayan suçtan beraati yerine dosya kapsamına uygun düşmeyen gerekçeler ve yanılgılı değerlendirme sonucu yazılı şekilde mahkumiyetine karar verilmesi,</p>\n\n<p>&nbsp;</p>\n\n<p>Kabule göre de;</p>\n\n<p>&nbsp;</p>\n\n<p>Suçu TCK'nın 53/1-a maddesindeki hak ve yetkiyi kötüye kullanmak suretiyle işlediği kabul edilen sanık hakkında aynı Kanunun 53/5. maddesi uyarınca hak yoksunluğuna karar verilmesi gerektiğinin gözetilmemesi,</p>\n\n<p>&nbsp;</p>\n\n<p>Hükümden sonra 19/12/2010 tarihinde yürürlüğe giren 6086 sayılı Yasanın 1. maddesi ile TCK'nın 257/1-2. madde-fıkralarında yer alan “kazanç” sözcüğünün “menfaat” olarak değiştirilmesi, bu fıkralarda öngörülen cezaların alt ve üst sınırlarının indirilmesi karşısında, TCK'nın 7/2. madde-fıkrasındaki &quot;suçun işlendiği zaman yürürlükte bulunan kanun ile sonradan yürürlüğe giren kanunların hükümleri farklı ise failin lehine olan kanun uygulanır ve infaz olunur&quot; hükmü gözetilerek sanığın hukuki durumunun yeniden değerlendirilmesi zorunluluğu,</p>\n\n<p>&nbsp;</p>\n\n<p>Bozmayı gerektirmiş, sanığın temyiz itirazları bu itibarla yerinde görüldüğünden, hükmün bu sebeplerden dolayı 5320 sayılı Yasanın 8/1. maddesi gözetilerek CMUK'nın 321 ve 326/son maddeleri uyarınca BOZULMASINA, 28/04/2015 tarihinde oybirliğiyle karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"noterin-hukuki-sorumlulugu-hak-mahkeme-kararlari-3.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:26:17.389225"
}