{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\noterlik-islemleri-antalya-barosu-bask.html",
    "title": "NOTERLİK İŞLEMLERİ-ANTALYA BAROSU BAŞKANLIĞINA",
    "description": "Yayın Tarihi:13.10.2023 Yayınlayan:MEHMET MERT ÖKDEM Konu:Noterlik işlemleri  28.01.2022",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ NOTERLİK İŞLEMLERİ-ANTALYA BAROSU BAŞKANLIĞINA Email Gönder NOTERLİK İŞLEMLERİ-ANTALYA BAROSU BAŞKANLIĞINA << Fihrist-Ana sayfa >> NOTERLİK İŞLEMLERİ-ANTALYA BAROSU BAŞKANLIĞINA NOTERLİK MEVZUATI DİZİNİ    NOTERLİK İŞLEMLERİ DİZİNİ GENELGELER GENEL YAZILAR    48 SAYILI GENELGE Yayın Tarihi:13.10.2023 Yayınlayan:MEHMET MERT ÖKDEM Konu:Noterlik işlemleri 28.01.2022 ANTALYA BAROSU BAŞKANLIĞINA İlgi:    30.11.2021 tarih ve 13/57 sayılı yazınız. Yönetim Kurulumuzun 10.01.2022 günlü Toplantısında görüşülen ilgide kayıtlı yazınızda, 1-) Avukatların iş sözleşmesi fesih ihtarnamelerinde yer alan ve işçinin kullandığı küfürlü ifadelerin içeriğine noterlerce müdahale edildiği, 2-) İş sözleşmesinin fesih ihbarnamesinin fesihname olarak kabul edildiği ve binde 1,89 damga vergisi istenilmekteyken başka sözleşmelerde bunun fesihname olarak kabul edilmeyerek damga vergisinden muaf olduğu, 3-) Avukatların kurduğu adi ortaklık sözleşmelerinin tadilinin yapılmadığı, 4-) Bir müvekkilden bir avukata talimat olarak tevdi mahal tayini için ihtar gönderilmesi istenildiğinde;  ..hesabınıza gelecek parayı … kardeşim .. ya ait iban numarasına gönderiniz ibaresinin temlik olarak nitelendirilip temlik harcı talep edildiği, 5-) Boşanmaya dair özel vekâletnamelerle, açıkça yetkiler olmasına rağmen ihtarname gönderilmesi işleminin kabul edilmeyerek genel dava vekâleti aranarak ekstra ödemelerin istendiği, 6-) Mahkemelerce istenilen asıl ve onaylı suretlerin getirilmesi hususunda noterlere yazılan müzekkerelerde örnek çıkarma bedelinin talep edildiği, paranın yatırılmaması halinde talebin yerine getirilmediği, 7-) Mahkemelerin elden takip yetkisi verdiği evraklarda yetkili avukatın Avukatlık Kanunu 46. Maddesine göre ve hatta stajyere o iş için özel yetki belgesi verilmesine rağmen noterlerin işlem yapmak için bizatihi yetki alan avukatın gelmesini talep ettikleri, belirtilerek, Yönetim Kurulunun 10.11.2021 tarihli ve 13/57 sayılı kararı gereği; 1136 sayılı Avukatlık Kanunun 2. Maddesinde belirtilen “yargı organları, emniyet makamları, diğer kamu kurum ve kuruluşları ile kamu iktisadi teşebbüsleri, özel ve kamuya ait bankalar, noterler, sigorta şirketleri ve vakıflar avukatlara görevlerin yerine getirilmesinde yardımcı olmak zorundadır.” hükmü gereği yukarıda belirtilen sorunların çözümüne yönelik Antalya’da faaliyet gösteren tüm noterliklere yazı yazılması ve Başkanlıklarına bilgi verilmesi hususunda gereğinin talep edildiği anlaşılmaktadır. Yazıda yer alan hususlar maddeler halinde incelenmiştir. 1-) Noterlik Kanunun 1 inci maddesi, “noterlik bir kamu hizmeti olup noterler hukuki güvenliği sağlamak ve anlaşmazlıkları önlemek için işlemleri belgelendirir.” 53 üncü maddesi “Noterler, kanunların emredici hükümlerine aykırı hususlarda işlem yapamazlar. Bu hüküm, imza onaylaması yapılan işlemlerin münderecatı hakkında da uygulanır.” hükmü gereği noterler hukuka ve ahlaka aykırı belgelendirme işlemini reddedecektir. Fesih ihbarnamelerinde yer alan S.K. sözlerin, işlem ilgilisi işçinin/işverenin kendisine yapıldığı iddiası ile iş sözleşmesinin fesih sebebi olarak yazıldığı durumlarda bu tür ibarelerin işlem metninde kapatılarak (belirli harflerinin noktalı olarak yazılması) yazılabileceği, 3-) Konu hakkında görüşü sorulan Adalet Bakanlığı Hukuk İşleri Genel Müdürlüğünün 29.07.2020 gün ve 31938/18929 sayılı cevabi yazısında; “Adi ortaklığın ekonomik amaçlar dışında ideal amaçlar için kurulamayacağı gibi Türk Borçlar Kanununun 620 nci maddesinde açıkça yer aldığı haliyle, iki ya da daha fazla kişinin kazanç paylaşma amacıyla emeklerini ve mallarını ortak bir amaca erişmek üzere birleştirmeyi üstlendikleri bir sözleşme olması ve Avukatlık Kanununda yapılan değişiklikle avukatlara özel bir ortaklık rejiminin kurulduğu nazara alındığında, avukatların \"Avukatlık Ortaklığı\" yerine Türk Borçlar Kanununda yer alan \"Adi Ortaklık Sözleşmesi\" ile ortaklık kurmalarının mümkün olmadığı değerlendirilmiştir.” denildiğinden avukatların adi ortaklık ile ilgili işlemlerinin noterlerce karşılanamayacağı, 4-) Bir başka noterlikten görüş sorulan benzer konu hakkında Yönetim Kurulunun 15.03.2021 tarih ve 57 sayılı kararında “vekil tayin ettiğim ....avukat tarafından söz konusu hasar ile ilgili tahsil edilecek araç hasarı onarım bedellerinin, benim adıma, benim hesabıma olmak üzere ..... şirketinin ... IBAN numaralı banka hesabına ...avukat tarafından gönderilmesine ve bu konudaki her türlü iş ve işlemin yürütülmesine muvafakatımın bulunduğunu kabul ve beyan ederim. “ifadesinin her ne kadar muvafakat edildiği beyan edilmiş ise de bu işlemin yapılan açıklamalar neticesinde alacağın devri niteliği taşıdığı belirtilmiştir. 5-) 6098 sayılı Türk Borçlar Kanununun \"Vekâletin Kapsamı\" başlıklı 504 üncü maddesinde, \"Vekâletin kapsamı, sözleşmede açıkça gösterilmemişse, görülecek işin niteliğine göre belirlenir. Vekâlet, özellikle vekilin üstlendiği işin görülmesi için gerekli hukuki işlemlerin yapılması yetkisini de kapsar. Vekil, özel olarak yetkili kılınmadıkça dava açamaz, sulh olamaz, hakeme başvuramaz, iflas, iflasın ertelenmesi ve konkordato talep edemez, kambiyo taahhüdünde bulunamaz, bağışlama yapamaz, kefil olamaz, taşınmazı devredemez ve bir hak ile sınırlandıramaz.\" Hükmü gereği, İhtarname çekme yetkisi bulunan boşanmaya ilişkin vekaletnameler ile ihtarnamelerin çekilebileceği, ayrıca genel dava vekaleti aranmayacağı, 6-) Birliğimizin 15/10/2019 tarih ve (24) sayılı birleştirilmiş genelgesinde ayrıntılı açıklandığı üzere; Mahkemelerce örnek istenmesi halinde; Noterlik Ücret Tarifesinde yazılı ücretlerin, Noterlik Kanununun 55’inci maddesinin son fıkrası ile yukarıda yer alan görüşlerde belirtildiği şekilde, Ücret tarifesi dışında kalan harç, vergi, değerli kâğıt ve KDV’nin ise, bunlarla ilgili kanun hükümlerine göre tahsil edilmesi icap etmektedir. Buna göre alınacak ücretler; HARÇ: 492 sayılı Harçlar Kanununun 39 uncu maddesi “Kamu hukuku ile ilgili işlerde yetkili makamların isteyecekleri suretlerden harç alınmaz” hükmünü içerdiğinden harç alınmaması, DAMGA VERGİSİ: 488 sayılı Damga Vergisi Kanununa (2) sayılı tablonun I-A/2 maddesi gereğince “Kişilerin işlemleri ile ilgili olarak resmi dairelerce görülecek lüzum üzerine yazılacak şerhler veya çıkarılacak suret, özet ve tercümeler” damga vergisinden istisna edildiğinden damga vergisi alınmaması, DEĞERLİ KÂĞIT BEDELİ: 210 sayılı Değerli Kâğıtlar Kanununda herhangi bir bağışıklık hükmü bulunmaması nedeniyle değerli kâğıt bedelinin tahsil edilmesi, KATMA DEĞER VERGİSİ: 3065 sayılı Katma Değer Vergisi Kanununda da herhangi bir bağışıklık hükmü bulunmaması nedeniyle katma değer vergisinin de alınması, Mahkemelerce noterlik evrak aslının istenmesi hâlinde ise, söz konusu evrakın mahkemeye gönderilmesi için noter tarafından sarf edilecek posta ücreti, varsa yol tazminatı ve ücretinin ceza mahkemelerinde kovuşturma giderlerinden, hukuk mahkemelerinde ise depo edilen yargılama giderlerinden ödenmesi, gerektiği, 7-) (24) sayılı birleştirilmiş genelgemiz gereği; “Avukatlık Kanunu'nun değişik 46. maddesinin 1. fıkrasında öngörülen “Avukat, işlerini kendi sorumluluğu altındaki stajyeri veya yanında çalışan sekreteri eliyle de takip ettirebilir, fotokopi veya benzeri yollarla örnek aldırabilir.“ hükmü gereğince bunların, ancak stajyeri olduğu ya da sekreterliğini yaptığı avukatın vekâletnamesini ibraz etmeleri şartıyla işlem örneğinin verilmesini talep edebilecekleri; ancak noterlik defter ve işlemlerini inceleyemeyecekleri, Avukatlık Kanunun 26.maddesi “Stajyerler, avukat yanında staja başladıktan sonra, avukatın yazılı muvafakati ile ve onun gözetimi ve sorumluluğu altında, sulh hukuk mahkemeleri, sulh ceza mahkemeleri ile icra tetkik mercilerinde avukatın takip ettiği dava ve işlerle ilgili duruşmalara girebilir ve icra müdürlüklerindeki işleri yürütebilirler. Bu yetki, staj bitim belgesinin verilmesi veya staj listesinden silinme ile sona erer.” hükmü uyarınca Kanunda stajyer avukatın yapabileceği işlemler sayıldığından stajyerin noterde işlemi kendisinin yapamayacağı ancak avukatın talepleri doğrultusunda noterlikte iş takibi yapabileceği, düşünülmektedir. Yazınızda yer alan diğer mali konuları ihtiva eden 2 ve 4 numaralı sorularla ilgili hususlara ilişkin cevaplar aşağıda belirtilmiştir. 2-) Gelir İdaresi Başkanlığı görüşüne istinaden yayımlanan 2021/12 sayılı Genelgemizde fesih ihbarları ile ilgili olarak uyulması gereken prensipler noterlere duyurulmuştur. Bahse konu Genelgemizde, feshedilmek istenilen sözleşmede, taraflardan birine ya da her iki tarafa da verilmiş olan tek taraflı fesih yetkisine dayanılarak anılan sözleşmenin tek taraflı feshedildiğine yönelik olarak düzenlenen fesih ihbarları, fesihname olarak kabul edildiğinden, kağıdın, feshedilmek istenilen sözleşme değeri üzerinden binde 1,89 nispetinde damga vergisine tabi tutulması gerekmektedir. Ancak, 4857 sayılı İş Kanununda yer alan 24 üncü ve 25 inci maddeler muhtevasında bulunan ve sözleşme süresinin bitiminden önce, haklı sebeplere dayanıldığı iddia edilerek sözleşmenin feshedilmesine ilişkin olarak düzenlenecek fesih ihbarlarında da yukarıda yer alan prensibin geçerli olup olmayacağına yönelik olarak Gelir İdaresi Başkanlığından yeniden görüş talep edilmiş, fakat henüz bir cevap alınamamıştır. Buna göre, feshedilmek istenilen sözleşmede, tek taraflı fesih yetkisinin bulunmadığı durumlarda, düzenlenmek istenilen fesih ihbarlarından damga vergisi tahsil edilmemesi gerektiği düşünülmektedir. 4-) Alacağın temliki, alacaklı ile onu devralan üçüncü şahıs arasında borçlunun rızasına ihtiyaç olmaksızın yapılabilen ve kazandırıcı bir tasarruf işlemi niteliğini taşıyan şekle bağlı bir akittir. Buna göre, noterlikte düzenlenmek istenilen bir kağıtta “... parayı... kardeşim... ait ... Iban numaralı hesaba gönderiniz.” şeklindeki bir ifadenin söz konusu olması durumunda, işlemin temlik mahiyetli olduğu göz önüne alınarak noterlerce damga vergisi tahsil edilmek istenilmesinde mevzuata aykırılık bulunmamaktadır. Ancak söz konusu işlemin içeriğinin “... parayı...adıma yetki ile hareket eden kardeşim... ait ... Iban numaralı hesaba tarafıma intikal ettirilmek üzere gönderiniz.” şeklinde düzenlenmesi durumunda temlik işleminden bahsedilemeyeceği için damga vergisi tahsil edilmesine gerek bulunmamaktadır. Bilgilerinizi rica ederim. Dursun CİN Başkan Güncelleme: 16.10.2023 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "NOTERLİK İŞLEMLERİ-ANTALYA BAROSU BAŞKANLIĞINA",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fnoterlik-islemleri-antalya-barosu-bask.html",
        "title": "",
        "target": "",
        "type": "internal"
      },
      {
        "text": "NOTERLİK İŞLEMLERİ-ANTALYA BAROSU BAŞKANLIĞINA",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?noterlik-islemleri-antalya-barosu-bask.html",
        "title": "",
        "target": "_top",
        "type": "internal"
      },
      {
        "text": "NOTERLİK MEVZUATI DİZİNİ",
        "href": "javascript:void(0);",
        "title": "NOTERLİK MEVZUATI DİZİNİ",
        "target": "",
        "type": "internal"
      },
      {
        "text": "NOTERLİK İŞLEMLERİ DİZİNİ",
        "href": "javascript:void(0);",
        "title": "NOTERLİK İŞLEMLERİ DİZİNİ",
        "target": "",
        "type": "internal"
      },
      {
        "text": "GENELGELER GENEL YAZILAR",
        "href": "javascript:void(0);",
        "title": "NOTERLİK HAK.TÜM GENELGELER GENEL YAZILAR",
        "target": "",
        "type": "internal"
      },
      {
        "text": "48 SAYILI GENELGE",
        "href": "ortak-cari-hesap-islemleri-hak-birlestirilmis-48-sayili-genelge.html",
        "title": "ORTAK CARİ HESAP İŞLELERİ HAK. BİRLEŞTİRİLMİŞ 48 SAYILI GENELGE",
        "target": "",
        "type": "internal"
      },
      {
        "text": "Güncelleme: 16.10.2023",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "NOTERLİK İŞLEMLERİ-ANTALYA BAROSU BAŞKANLIĞINA"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>NOTERLİK İŞLEMLERİ-ANTALYA BAROSU BAŞKANLIĞINA</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:13.10.2023 Yayınlayan:MEHMET MERT ÖKDEM Konu:Noterlik işlemleri &nbsp;28.01.2022&nbsp; &nbsp; &nbsp; &nbsp; &nbsp;&nbsp;\" />\n\n   <link rel=\"canonical\" content=\"noterlikrehberi.net/rehber/index.html?noterlik-islemleri-antalya-barosu-bask.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"noterlik-islemleri-antalya-barosu-bask.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"NOTERLİK İŞLEMLERİ-ANTALYA BAROSU BAŞKANLIĞINA\",\n\n   mailsubject: \"Tavsiye: Noterlik Rehberi - NOTERLİK İŞLEMLERİ-ANTALYA BAROSU BAŞKANLIĞINA &nbsp; &nbsp;NOTERLİK MEVZUATI DİZİNİ&nbsp; &nbsp;NOTERLİK İŞLEMLERİ DİZİNİ&nbsp; &nbsp;GENELGELER GENEL YAZILAR&nbsp; &nbsp;48 SAYILI GENELGE\",\n\n   sharesubject: \"Noterlik Rehberi - NOTERLİK İŞLEMLERİ-ANTALYA BAROSU BAŞKANLIĞINA &nbsp; &nbsp;NOTERLİK MEVZUATI DİZİNİ&nbsp; &nbsp;NOTERLİK İŞLEMLERİ DİZİNİ&nbsp; &nbsp;GENELGELER GENEL YAZILAR&nbsp; &nbsp;48 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"NOTERLIK-ISLEMLERI-ANTALYA-BAROSU-BASK\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"noterlik-islemleri-antalya-barosu-bask.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?noterlik-islemleri-antalya-barosu-bask.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?noterlik-islemleri-antalya-barosu-bask.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?noterlik-islemleri-antalya-barosu-bask.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?noterlik-islemleri-antalya-barosu-bask.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fnoterlik-islemleri-antalya-barosu-bask.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>NOTERLİK İŞLEMLERİ-ANTALYA BAROSU BAŞKANLIĞINA</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?noterlik-islemleri-antalya-barosu-bask.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">NOTERLİK İŞLEMLERİ-ANTALYA BAROSU BAŞKANLIĞINA</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"javascript:void(0);\" onclick=\"return hmshowPopup(event, popid_2147199316X, this);\" class=\"popuplink\" title=\"NOTERLİK MEVZUATI DİZİNİ\">NOTERLİK MEVZUATI DİZİNİ</a>  &nbsp; <a href=\"javascript:void(0);\" onclick=\"return hmshowPopup(event, popid_1447761013, this);\" class=\"popuplink\" title=\"NOTERLİK İŞLEMLERİ DİZİNİ\">NOTERLİK İŞLEMLERİ DİZİNİ</a>  &nbsp; <a href=\"javascript:void(0);\" onclick=\"return hmshowPopup(event, popid_2147199316X, this);\" class=\"popuplink\" title=\"NOTERLİK HAK.TÜM GENELGELER GENEL YAZILAR\"> GENELGELER GENEL YAZILAR</a>  &nbsp; <a href=\"ortak-cari-hesap-islemleri-hak-birlestirilmis-48-sayili-genelge.html\" class=\"topiclink\" title=\"ORTAK CARİ HESAP İŞLELERİ HAK. BİRLEŞTİRİLMİŞ 48 SAYILI GENELGE\">48 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi:13.10.2023</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan:MEHMET MERT ÖKDEM</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu:Noterlik işlemleri</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> 28.01.2022  &nbsp; &nbsp; </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">ANTALYA BAROSU BAŞKANLIĞINA</span></p>\n\n<p class=\"p_Normal\">&nbsp;</p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi:  &nbsp; 30.11.2021 tarih ve 13/57 sayılı yazınız.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; &nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Yönetim Kurulumuzun 10.01.2022 günlü Toplantısında görüşülen ilgide kayıtlı yazınızda,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  1-) Avukatların iş sözleşmesi fesih ihtarnamelerinde yer alan ve işçinin kullandığı küfürlü ifadelerin içeriğine noterlerce müdahale edildiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2-) İş sözleşmesinin fesih ihbarnamesinin fesihname olarak kabul edildiği ve binde 1,89 damga vergisi istenilmekteyken başka sözleşmelerde bunun fesihname olarak kabul edilmeyerek damga vergisinden muaf olduğu,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp;3-) Avukatların kurduğu adi ortaklık sözleşmelerinin tadilinin yapılmadığı,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">4-) Bir müvekkilden bir avukata talimat olarak tevdi mahal tayini için ihtar gönderilmesi istenildiğinde;  ..hesabınıza gelecek parayı … kardeşim .. ya ait iban numarasına gönderiniz ibaresinin temlik olarak nitelendirilip temlik harcı talep edildiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">5-) Boşanmaya dair özel vekâletnamelerle, açıkça yetkiler olmasına rağmen ihtarname gönderilmesi işleminin kabul edilmeyerek genel dava vekâleti aranarak ekstra ödemelerin istendiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">6-) Mahkemelerce istenilen asıl ve onaylı suretlerin getirilmesi hususunda noterlere yazılan müzekkerelerde örnek çıkarma bedelinin talep edildiği, paranın yatırılmaması halinde talebin yerine getirilmediği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">7-) Mahkemelerin elden takip yetkisi verdiği evraklarda yetkili avukatın Avukatlık Kanunu 46. Maddesine göre ve hatta stajyere o iş için özel yetki belgesi verilmesine rağmen noterlerin işlem yapmak için bizatihi yetki alan avukatın gelmesini talep ettikleri,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp;belirtilerek, Yönetim Kurulunun 10.11.2021 tarihli ve 13/57 sayılı kararı gereği;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1136 sayılı Avukatlık Kanunun 2. Maddesinde belirtilen “yargı organları, emniyet makamları, diğer kamu kurum ve kuruluşları ile kamu iktisadi teşebbüsleri, özel ve kamuya ait bankalar, noterler, sigorta şirketleri ve vakıflar avukatlara görevlerin yerine getirilmesinde yardımcı olmak zorundadır.”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">hükmü gereği yukarıda belirtilen sorunların çözümüne yönelik Antalya’da faaliyet gösteren tüm noterliklere yazı yazılması ve Başkanlıklarına bilgi verilmesi hususunda gereğinin talep edildiği anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp;Yazıda yer alan hususlar maddeler halinde incelenmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1-) Noterlik Kanunun 1 inci maddesi, “noterlik bir kamu hizmeti olup noterler hukuki güvenliği sağlamak ve anlaşmazlıkları önlemek için işlemleri belgelendirir.”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">53 üncü maddesi “Noterler, kanunların emredici hükümlerine aykırı hususlarda işlem yapamazlar. Bu hüküm, imza onaylaması yapılan işlemlerin münderecatı hakkında da uygulanır.”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">hükmü gereği noterler hukuka ve ahlaka aykırı belgelendirme işlemini reddedecektir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Fesih ihbarnamelerinde yer alan S.K. sözlerin, işlem ilgilisi işçinin/işverenin kendisine yapıldığı iddiası ile iş sözleşmesinin fesih sebebi olarak yazıldığı durumlarda bu tür ibarelerin işlem metninde kapatılarak (belirli harflerinin noktalı olarak yazılması) yazılabileceği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 3-) Konu hakkında görüşü sorulan Adalet Bakanlığı Hukuk İşleri Genel Müdürlüğünün 29.07.2020 gün ve 31938/18929 sayılı cevabi yazısında;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; “Adi ortaklığın ekonomik amaçlar dışında ideal amaçlar için kurulamayacağı gibi Türk Borçlar Kanununun 620 nci maddesinde açıkça yer aldığı haliyle, iki ya da daha fazla kişinin kazanç paylaşma amacıyla emeklerini ve mallarını ortak bir amaca erişmek üzere birleştirmeyi üstlendikleri bir sözleşme olması ve Avukatlık Kanununda yapılan değişiklikle avukatlara özel bir ortaklık rejiminin kurulduğu nazara alındığında, avukatların &quot;Avukatlık Ortaklığı&quot; yerine Türk Borçlar Kanununda yer alan &quot;Adi Ortaklık Sözleşmesi&quot; ile ortaklık kurmalarının mümkün olmadığı değerlendirilmiştir.” denildiğinden avukatların adi ortaklık ile ilgili işlemlerinin noterlerce karşılanamayacağı,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 4-) Bir başka noterlikten görüş sorulan benzer konu hakkında Yönetim Kurulunun 15.03.2021 tarih ve 57 sayılı kararında “vekil tayin ettiğim ....avukat tarafından söz konusu hasar ile ilgili tahsil edilecek araç hasarı onarım bedellerinin, benim adıma, benim hesabıma olmak üzere ..... şirketinin ... IBAN numaralı banka hesabına ...avukat tarafından gönderilmesine ve bu konudaki her türlü iş ve işlemin yürütülmesine muvafakatımın bulunduğunu kabul ve beyan ederim. “ifadesinin her ne kadar muvafakat edildiği beyan edilmiş ise de bu işlemin yapılan açıklamalar neticesinde alacağın devri niteliği taşıdığı belirtilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 5-) 6098 sayılı Türk Borçlar Kanununun &quot;Vekâletin Kapsamı&quot; başlıklı 504 üncü maddesinde, &quot;Vekâletin kapsamı, sözleşmede açıkça gösterilmemişse, görülecek işin niteliğine göre belirlenir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Vekâlet, özellikle vekilin üstlendiği işin görülmesi için gerekli hukuki işlemlerin yapılması yetkisini de kapsar.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Vekil, özel olarak yetkili kılınmadıkça dava açamaz, sulh olamaz, hakeme başvuramaz, iflas, iflasın ertelenmesi ve konkordato talep edemez, kambiyo taahhüdünde bulunamaz, bağışlama yapamaz, kefil olamaz, taşınmazı devredemez ve bir hak ile sınırlandıramaz.&quot; Hükmü gereği, İhtarname çekme yetkisi bulunan boşanmaya ilişkin vekaletnameler ile ihtarnamelerin çekilebileceği, ayrıca genel dava vekaleti aranmayacağı,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">6-) Birliğimizin 15/10/2019 tarih ve (24) sayılı birleştirilmiş genelgesinde ayrıntılı açıklandığı üzere;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Mahkemelerce örnek istenmesi halinde; Noterlik Ücret Tarifesinde yazılı ücretlerin, Noterlik Kanununun 55’inci maddesinin son fıkrası ile yukarıda yer alan görüşlerde belirtildiği şekilde,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ücret tarifesi dışında kalan harç, vergi, değerli kâğıt ve KDV’nin ise, bunlarla ilgili kanun hükümlerine göre tahsil edilmesi icap etmektedir. Buna göre alınacak ücretler;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">HARÇ: </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">492 sayılı Harçlar Kanununun 39 uncu maddesi “Kamu hukuku ile ilgili işlerde yetkili makamların isteyecekleri suretlerden harç alınmaz” hükmünü içerdiğinden harç alınmaması,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">DAMGA VERGİSİ:</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">488 sayılı Damga Vergisi Kanununa (2) sayılı tablonun I-A/2 maddesi gereğince “Kişilerin işlemleri ile ilgili olarak resmi dairelerce görülecek lüzum üzerine yazılacak şerhler veya çıkarılacak suret, özet ve tercümeler” damga vergisinden istisna edildiğinden damga vergisi alınmaması,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">DEĞERLİ KÂĞIT BEDELİ:</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">210 sayılı Değerli Kâğıtlar Kanununda herhangi bir bağışıklık hükmü bulunmaması nedeniyle değerli kâğıt bedelinin tahsil edilmesi,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">KATMA DEĞER VERGİSİ: 3065 sayılı Katma Değer Vergisi Kanununda da herhangi bir bağışıklık hükmü bulunmaması nedeniyle katma değer vergisinin de alınması,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Mahkemelerce noterlik evrak aslının istenmesi hâlinde ise, söz konusu evrakın mahkemeye gönderilmesi için noter tarafından sarf edilecek posta ücreti, varsa yol tazminatı ve ücretinin ceza mahkemelerinde kovuşturma giderlerinden, hukuk mahkemelerinde ise depo edilen yargılama giderlerinden ödenmesi, gerektiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">7-) (24) sayılı birleştirilmiş genelgemiz gereği; “Avukatlık Kanunu'nun değişik 46. maddesinin 1. fıkrasında öngörülen “Avukat, işlerini kendi sorumluluğu altındaki stajyeri veya yanında çalışan sekreteri eliyle de takip ettirebilir, fotokopi veya benzeri yollarla örnek aldırabilir.“ hükmü gereğince bunların, ancak stajyeri olduğu ya da sekreterliğini yaptığı avukatın vekâletnamesini ibraz etmeleri şartıyla işlem örneğinin verilmesini talep edebilecekleri; ancak noterlik defter ve işlemlerini inceleyemeyecekleri,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Avukatlık Kanunun 26.maddesi “Stajyerler, avukat yanında staja başladıktan sonra, avukatın yazılı muvafakati ile ve onun gözetimi ve sorumluluğu altında, sulh hukuk mahkemeleri, sulh ceza mahkemeleri ile icra tetkik mercilerinde avukatın takip ettiği dava ve işlerle ilgili duruşmalara girebilir ve icra müdürlüklerindeki işleri yürütebilirler. Bu yetki, staj bitim belgesinin verilmesi veya staj listesinden silinme ile sona erer.” hükmü uyarınca Kanunda stajyer avukatın yapabileceği işlemler sayıldığından stajyerin noterde işlemi kendisinin yapamayacağı ancak avukatın talepleri doğrultusunda noterlikte iş takibi yapabileceği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">düşünülmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yazınızda yer alan diğer mali konuları ihtiva eden 2 ve 4 numaralı sorularla ilgili hususlara ilişkin cevaplar aşağıda belirtilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 2-) Gelir İdaresi Başkanlığı görüşüne istinaden yayımlanan 2021/12 sayılı Genelgemizde fesih ihbarları ile ilgili olarak uyulması gereken prensipler noterlere duyurulmuştur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Bahse konu Genelgemizde, feshedilmek istenilen sözleşmede, taraflardan birine ya da her iki tarafa da verilmiş olan tek taraflı fesih yetkisine dayanılarak anılan sözleşmenin tek taraflı feshedildiğine yönelik olarak düzenlenen fesih ihbarları, fesihname olarak kabul edildiğinden, kağıdın, feshedilmek istenilen sözleşme değeri üzerinden binde 1,89 nispetinde damga vergisine tabi tutulması gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Ancak, 4857 sayılı İş Kanununda yer alan 24 üncü ve 25 inci maddeler muhtevasında bulunan ve sözleşme süresinin bitiminden önce, haklı sebeplere dayanıldığı iddia edilerek sözleşmenin feshedilmesine ilişkin olarak düzenlenecek fesih ihbarlarında da yukarıda yer alan prensibin geçerli olup olmayacağına yönelik olarak Gelir İdaresi Başkanlığından yeniden görüş talep edilmiş, fakat henüz bir cevap alınamamıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp;Buna göre, feshedilmek istenilen sözleşmede, tek taraflı fesih yetkisinin bulunmadığı durumlarda, düzenlenmek istenilen fesih ihbarlarından damga vergisi tahsil edilmemesi gerektiği düşünülmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp;4-) Alacağın temliki, alacaklı ile onu devralan üçüncü şahıs arasında borçlunun rızasına ihtiyaç olmaksızın yapılabilen ve kazandırıcı bir tasarruf işlemi niteliğini taşıyan şekle bağlı bir akittir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; Buna göre, noterlikte düzenlenmek istenilen bir kağıtta “... parayı... kardeşim... ait ... Iban numaralı hesaba gönderiniz.” şeklindeki bir ifadenin söz konusu olması durumunda, işlemin temlik mahiyetli olduğu göz önüne alınarak noterlerce damga vergisi tahsil edilmek istenilmesinde mevzuata aykırılık bulunmamaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; Ancak söz konusu işlemin içeriğinin “... parayı...adıma yetki ile hareket eden kardeşim... ait ... Iban numaralı hesaba tarafıma intikal ettirilmek üzere gönderiniz.” şeklinde düzenlenmesi durumunda temlik işleminden bahsedilemeyeceği için damga vergisi tahsil edilmesine gerek bulunmamaktadır. Bilgilerinizi rica ederim.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> </span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Dursun CİN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"noterlik-islemleri-antalya-barosu-bask.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 16.10.2023</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:26:21.958555"
}