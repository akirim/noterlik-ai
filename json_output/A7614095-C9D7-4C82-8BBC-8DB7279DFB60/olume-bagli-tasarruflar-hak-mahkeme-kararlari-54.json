{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\olume-bagli-tasarruflar-hak-mahkeme-kararlari-54.html",
    "title": "VASİYETNAME-NOTER ADI VE İMZASI ARASINDA ÇELİŞKİ - MAHKEME KARARI",
    "description": "T.C. YARGITAY 2. HUKUK DAİRESİ E. 2000/9286 K. 2000/10996 T. 25.9.2000   ÖZET : Resmi vasiyetname düzenleme sıkı şekli şartlara bağlanmış olup, ilgili madde kamu düzenine il",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ VASİYETNAME-NOTER ADI VE İMZASI ARASINDA ÇELİŞKİ - MAHKEME KARARI Email Gönder VASİYETNAME-NOTER ADI VE İMZASI ARASINDA ÇELİŞKİ - MAHKEME KARARI << Fihrist-Ana sayfa >> VASİYETNAME-NOTER ADI VE İMZASI ARASINDA ÇELİŞKİ - MAHKEME KARARI T.C. YARGITAY 2. HUKUK DAİRESİ E. 2000/9286 K. 2000/10996 T. 25.9.2000 ÖZET : Resmi vasiyetname düzenleme sıkı şekli şartlara bağlanmış olup, ilgili madde kamu düzenine ilişkindir. Kanun işlemin bizzat resmi memur tarafından yapılmasını emretmiştir. Vasiyetnamenin 1. sahifesi 2. paragrafından Datça Noteri Müslüm Tekeş tarafından düzenlendiğinin belirtildiği 2. sahifesinde de Datça Noteri Müslüm Tekeş'in isminin yer aldığı ancak imzaların Süleyman Türkcan'a ait olduğu anlaşıldığından; vasiyetnamenin iptalini gerektirir. Ayrıca vasiyetname tarihinin rakamla 2.5.1995 yazıyla \"mayıs ayının ikinci Salı günü\" şeklinde yazılması, yazılı ifade mayıs ayının ikinci haftası şeklinde anlaşılacağından, ikinci çelişkiyi oluşturmaktadır. Bu çelişkiler sebebiyle, resmi vasiyetnamenin iptaline dair mahalli mahkeme kararı usul ve kanuna uygundur. DAVA : Taraflar arasındaki davanın yapılan muhakemesi sonunda mahalli mahkemece verilen hüküm temyiz edilmekle evrak okunup gereği görüşülüp düşünüldü. KARAR : Dosyadaki yazılara, kararın dayandığı delillerle kanuni gerektirici sebeplere ve özellikle Dairemizin 28.11.1991 tarih, 9237 esas, 14821 sayılı kararına göre yerinde bulunmayan temyiz isteğinin reddiyle usul ve kanuna uygun olan hükmün ONANMASINA, oybirliğiyle karar verildi. DATÇA ASLİYE HUKUK MAHKEMESİNİN 13.4.2000 Tarih, Esas: 1996/166 - Karar: 34 SAYILI KARARI: Davacılar tarafından davalılar hakkında mahkememizde açılan davanın yapılıp bitirilen açık yargılaması sonucunda. GEREĞİ DÜŞÜNÜLDÜ: Davacılar mahkememize verdikleri 26.9.1996 tarihli dava dilekçesinde özetle, Datça noterliğinin 2.3.1995 tarihli ve 1558 yevmiye nolu işlemi ile muris Ayşe İlbey'in vasiyetname düzenlediğini, murisin vasiyetname tarihinde akli dengesinin yerinde bulunmadığı ve bu nedenle 3.5.1995 tarihinde vefat ettiğini, vasiyetname düzenlenmesi sırasında hasta olduğunu, vasiyetnamenin dayanağı olan 2.5.1995 tarihli doktor raporunun tek doktor ile verildiğini, heyet raporu olmadığını, kötü niyetle yapılan ve alel acele tamamlattırılan bu vasiyetnamenin kanunlara aykırı olduğunu, doktor raporunun hastanın ikametgahına gidilmeden verildiğini, bu nedenle sağlık kurulunca verilmeyen raporun geçerli olmadığını bu rapora göre verilen düzenlenen 2.5.1995 tarihli 1558 nolu vasiyetnamenin iptaline karar verilmesini talep ve dava etmişlerdir. Mahkememizce dava dilekçesi davalı tarafa tebliğ olunmuş davalılar Osman Dalgıç ve Havva Tahtalı verdikleri dilekçelerinde ve savunmalarında özetle vasiyetnamenin usulüne uygun düzenlendiğini ve davanın reddi gerektiğini savunmuşlardır. Muris Ayşe İlbey'in veraset ilama dosyaya getirilmiş yapılan incelemede, davacıların mirasçısı sıfatında oldukları anlaşılmıştır. Datça noterliğinin 2.5.1995 tarihli ve 1558 yevmiye nolu vasiyetname örneği getirilmiş vasiyetnamenin incelenmesinde, Vasiyetnamede vasiyetçi Ayşe İlbey'in ve Datça Noteri Müslim Tekeş'in imzalarının bulunduğu tanık olarak ise Engin Burak ve Hasan Karadağlı nın yer aldığı vasiyetnamede 2.5.1995 tarih ve 72 sayılı doktor raporundan söz edildiği, ayrıca vasiyetnamenin mahalline gidilerek hazırlandığının bildirildiği anlaşılmıştır. Vasiyetnamede şahit konumunda bulunan Hasan Karadağ hakkında Datça Asliye Ceza Mahkemesinde açılan 1998/87 karar sayılı dosyasında sonuçlandırılan kamu davasının sonucunda tanıklık etmek suçundan Hasan Karadağlı'nın delil yetersizliğinden beraatine karar verildiği ve bu kararın 29.6.1999 tarihinde kesinleştiği anlaşılmaktadır. Mahkememizce davacı ve davalı tanıkları olan Adem Okur, Mustafa Karakuş, Hasan Talat Ayçetin, Havva Eroğlu, Adem Açar, Bekir Ünal, Ali Bedri Güner, İsmail Bulut, Cengiz Özçelik, Hatice Güçgül, Süleyman Türkcan, Hasan Karadağlı, Dr. Taner Doğan'ın ifadelerine başvurulmuş bu kişilerin ifadeleri davacı ve davalı iddiaları yönünden tutanağa geçirilmiştir. Datça Noterliğinin 6.12.1999 tarihli ve 1999/152 sayılı yazısında 2.5.1995 tarihinde Datça Noteri Müslüm Tekeş'in izinli olmayıp görevinin başında bulunduğu, ve başkatip Süleyman Türkcan'ın ise 9.6.1993 tarihli yetki belgesi ile görev yapmakta olduğu belirtilmiştir. Datça noteri Yeminli Başkatip Süleyman Türkcan 3.6.1997 tarihli celsede verdiği ifadede söz konusu 2.5.1995 tarihli vasiyetnamelerin kendisi tarafından hazırlandığı vasiyetnamedeki imzaların kendisine ait olduğunu, Söz konusu sözleşmenin kendisi tarafından düzenlendiğini bu hususun sehven unutulduğu ve vasiyetnamede Datça Noteri Müslüm Tekeş'in yazılı olduğunu, beyan etmiştir. Vasiyetnamenin incelenmesinde vasiyetnamenin birinci sayfasının ikinci paragrafında Datça Noteri Müslüm Tekeş'in vasiyetnameyi düzenlediğinin belirtildiği, ikinci sayfasında ise Datça Süleyman Türkcan'a ait olduğu, vasiyetnamedeki noter imzası ve noter isimlerinin çelişkili olduğu, anlaşılmıştır. Ayrıca vasiyetnamenin yazıldığı tarih olarak ta çelişkiye sebebiyet verildiği rakamla 2.5.1995 tarihi yazılı olduğu yazıyla yazılan kısmın Mayıs ayının ikinci haftası şeklinde anlaşıldığı, görülmektedir. Yapılan yazılma sonucunda, davacıların iddialarından davalı tarafın savunmalarından dosyaya sunulan belgelerden ve tüm dosya kapsamından; Datça Noterliğince düzenlenen 2.5.1995 tarihli dosya kapsamından; Datça Noterliğince düzenlenen 2.5.1995 tarihli ve 1558 yevmiye nolu vasiyetnamede noterin kimliği konusunda imza ve isim arasında çelişkinin hasıl olduğu, vasiyetnameyi düzenleyen noterin Müslüm Tekeş olarak yazılı olmasına rağmen vasiyetnamedeki imzaların Noter başkatibi Süleyman Türkcan'a ait olduğu, isim ve imzanın birbirini teyit etmediği ayrıca vasiyetnamenin tarihi konusunda da yukarda anlatılan çelişki olduğu sıkı şekil şartlarına bağlanmış ve kamu düzenine ilişkin olan resmi vasiyetname düzenleme şekline ilişkin kurallar ve aynı konuda Yargıtayın değişik zamanlarda verdiği içtihatlardan ( örnek: Yargıtay 2. nci hukuk dairesinin 16.11.1970 tarih ve 5039/6017 esas ve karar sayılı ilamı ile) hareketle belirtilen aksaklıklar nedeniyle dava konusu vasiyetnamenin iptaline dair, aşağıdaki hüküm kurulmuştur. HÜKÜM: Gerekçesi yukarda açıklandığı üzere, 1- Davacıların davasının KABULÜ ile dava konusu muris AYŞE İLBEY'e ait Datça Noterliğince düzenlenen 2.5.1995 tarihli 1558 yevmiye nolu resmi vasiyetnamenin İPTALİNE, 2- Peşin alınan 249.000.- TL. harcın mahsubu ile bakiye 1.831.000.- TL. harcın - davalılar Osman Dalgıç ve Havva Tahtalı dan müteselsilen tahsiline, 3- Kendilerini avukatla temsil eden davacılar Fatma Yüksel Hüseyin Orhan Selvili ve Kemal Gökçe vekilleri için dava tarihi itibari ile taktir olunan 4.000.000.- TL. maktu avukatlık ücretinin davalılar Osman Dalgıç ve Havva Tahtalı dan Müteselsilen alınarak davacılara verilmesine, 4- Davalı Datça Noterliği aleyhine kanuni hasım olduğundan yargılama gideri yüklenmesine yer olmadığına, Dair, Davacılar Hüseyin Orhan Selvili, Aydın Ruşen Selvili, Hatice Cahide Türk, Ömer Tunç ile Davacı vekili ve Davalılardan Havva Tahtalı ve davalı vekilinin yüzlerine karşı Yargıtay yolu açık olmak üzere verilen karar açıkça okunup anlatıldı. YARGITAY 2. HUKUK DAİRESİNİN 28.11.1991 TARİH ESAS: 9237 - KARAR: 14821 SAYILI KARARI: Ahmet Battal ve ark. İle Hülya Kavukçuoğlu arasındaki vasiyetnamenin iptali davasının yapılan muhakemesi sonunda davanın reddine dair verilen hüküm davacılar tarafından temyiz edilmekle, evrak okunup gereği görüşülüp düşünüldü. Vasiyet resmi senet ile veya vasiyet eden kimsenin el yazısı ile yapılabileceği gibi şifahen dahi yapılabilir ( M.K.478). Resmi vasiyet senedi, iki şahit huzurunda sulh hakimi Noter yahut kanunen bu husus ile tavzif edilen memur tarafından tanzim edilir ( M.K.479). Vasiyet eden kimse, arzularını resmi memura takrir edip onun tarafından yazıldıktan veya yazdırıldıktan sonra okuması için kendisine verir ( M.K.480). Vasiyet eden kimse vasiyetnameyi okuyamaz ve imza edemez ise resmi memur şahitle huzurunda vasiyetnameyi kendisine okur. Vasiyetçi vasiyetnamenin son arzularını muhtevi olduğunu beyan eyler ( M.K.482). Vasiyetname vasiyet eden kimse tarafından kıraat ve imza olunduktan sonra resmi memur tarafından tarih yazılarak imzalanır ( M.K.480). Görüldüğü gibi resmi vasiyetnamede düzenlenmesine iştirak eden kişilerin kimliği önem taşıdığı gibi, kanun, bazı işlemlerinde bizzat resmi memur tarafından yapılmasını emretmiştir. Söz konusu kişinin bu işle vazifeli resmi memur olup olmadığı, engelinin ( M.K.483) bulunup bulunmadığı kimliğinin tereddüt yaratmayacak bir biçimde belli olmasına bağlıdır.resmi memurun yaptığı işlemler tevsik işlemi olduğu için baştan itibaren aynı memur tarafından yapılması ve son imza işlemininde takriri olan, okuyan ve vasiyetçi ile şahit sözlerini dinleyen, yazdıran memur tarafından yapılması zorunludur. Bu yön işlemlerde birlik prensibinin ( Y.2.H.D.12.11.1965 günlü 3008/5432 sayılı kararı) zaruri bir sonucu olmaktadır. Öte yandan Noterlik işlemlerinde, ilgilinin imzasını ve Noterin onayını taşımayan çıkıntılar geçerli değildir. Çıkıntılar el yazısı ile yapılamaz ( Noterlik Kanunu 81). Söz konusu vasiyetname düzenlenirken gerekli olan bütün yerlerde Çorum Birinci Noteri Mehmet Ali Kayıkcının ismi daktilo ile yazılmıştır. Ancak birinci sahifenin, başında yer alan bu ismin üzerine ikinci sahife ile üçüncü sahifede imza mahallerindeki ismin altına \"vekili Bilel Çelikcan\" kaşesinin basıldığı, ikinci sahifede yer alan okuma işlemine ilişkin bölüm ile üçüncü sahifede yer alan şahit beyanlarını muhtevi bölümde Noter Mehmet Ali Kayıkçı isminden başka bir çıkıntı bulunmadığı, sözü konusu çıkıntıların resmi memur ile ilgilinin onayını muhtevi olmadığı görülmektedir. Bu hal söz konusu vasiyetnameyi düzenleyen kişinin kimliği hakkında tereddütler yaratmaktadır. Çıkıntılar onaylı olmadığı için yukarıda açıklanan kural uyarınca geçerli değildir. Böyle olunca takriri alanın ve düzenleme yapanın Noter Mehmet Ali Kayıkcı olduğunu kabul etmek zarureti ortaya çıkmakta olup söz konusu kişinin imzasını muhtevi olmayan belgeyi de resmi vasiyetname olarak nitelemek doğru olmaz. Şu halde davanın kabulü gerekirken reddi usul ve kanuna aykırıdır. SONUÇ: Davacının temyiz itirazlarının bu sebeple kabulü ile hükmün BOZULMASINA 28.11.1991 tarihinde oyçokluğuyla karar verildi. KARŞI OY YAZISI : Dosyadaki yazılara kararın dayandığı delillere ve delillerin takdirinde bir yanlışlık görülmemesine göre hükmün onanması düşüncesindeyiz. Bu itibarla çoğunluğun bozma görüşüne katılmıyorum. Üye Namık K. Yalçınkaya Üye Ferman Kıbrıscıklı Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "VASİYETNAME-NOTER ADI VE İMZASI ARASINDA ÇELİŞKİ - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Folume-bagli-tasarruflar-hak-mahkeme-kararlari-54.html",
        "title": "",
        "target": "",
        "type": "internal"
      },
      {
        "text": "VASİYETNAME-NOTER ADI VE İMZASI ARASINDA ÇELİŞKİ - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?olume-bagli-tasarruflar-hak-mahkeme-kararlari-54.html",
        "title": "",
        "target": "_top",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "VASİYETNAME-NOTER ADI VE İMZASI ARASINDA ÇELİŞKİ - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>VASİYETNAME-NOTER ADI VE İMZASI ARASINDA ÇELİŞKİ - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY 2. HUKUK DAİRESİ E. 2000/9286 K. 2000/10996 T. 25.9.2000 &nbsp; ÖZET : Resmi vasiyetname düzenleme sıkı şekli şartlara bağlanmış olup, ilgili madde kamu düzenine il\" />\n\n   <link rel=\"canonical\" content=\"noterlikrehberi.net/rehber/index.html?olume-bagli-tasarruflar-hak-mahkeme-kararlari-54.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"olume-bagli-tasarruflar-hak-mahkeme-kararlari-54.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"VASİYETNAME-NOTER ADI VE İMZASI ARASINDA ÇELİŞKİ - MAHKEME KARARI\",\n\n   mailsubject: \"Tavsiye: Noterlik Rehberi - VASİYETNAME-NOTER ADI VE İMZASI ARASINDA ÇELİŞKİ - MAHKEME KARARI\",\n\n   sharesubject: \"Noterlik Rehberi - VASİYETNAME-NOTER ADI VE İMZASI ARASINDA ÇELİŞKİ - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"OLUME-BAGLI-TASARRUFLAR-HAK-MAHKEME-KARARLARI-54\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"olume-bagli-tasarruflar-hak-mahkeme-kararlari-54.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?olume-bagli-tasarruflar-hak-mahkeme-kararlari-54.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?olume-bagli-tasarruflar-hak-mahkeme-kararlari-54.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?olume-bagli-tasarruflar-hak-mahkeme-kararlari-54.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?olume-bagli-tasarruflar-hak-mahkeme-kararlari-54.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Folume-bagli-tasarruflar-hak-mahkeme-kararlari-54.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>VASİYETNAME-NOTER ADI VE İMZASI ARASINDA ÇELİŞKİ - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?olume-bagli-tasarruflar-hak-mahkeme-kararlari-54.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">VASİYETNAME-NOTER ADI VE İMZASI ARASINDA ÇELİŞKİ - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"text-align: left;\">T.C.</p>\n\n<p style=\"text-align: left;\">YARGITAY</p>\n\n<p style=\"text-align: left;\">2. HUKUK DAİRESİ</p>\n\n<p style=\"text-align: left;\">E. 2000/9286</p>\n\n<p style=\"text-align: left;\">K. 2000/10996</p>\n\n<p style=\"text-align: left;\">T. 25.9.2000</p>\n\n<p><span style=\"font-weight: bold;\">&nbsp;</span></p>\n\n<p><span style=\"font-weight: bold;\">ÖZET : </span>Resmi vasiyetname düzenleme sıkı şekli şartlara bağlanmış olup, ilgili madde kamu düzenine ilişkindir. Kanun işlemin bizzat resmi memur tarafından yapılmasını emretmiştir.</p>\n\n<p>Vasiyetnamenin 1. sahifesi 2. paragrafından Datça Noteri Müslüm Tekeş tarafından düzenlendiğinin belirtildiği 2. sahifesinde de Datça Noteri Müslüm Tekeş'in isminin yer aldığı ancak imzaların Süleyman Türkcan'a ait olduğu anlaşıldığından; vasiyetnamenin iptalini gerektirir. Ayrıca vasiyetname tarihinin rakamla 2.5.1995 yazıyla &quot;mayıs ayının ikinci Salı günü&quot; şeklinde yazılması, yazılı ifade mayıs ayının ikinci haftası şeklinde anlaşılacağından, ikinci çelişkiyi oluşturmaktadır.</p>\n\n<p>Bu çelişkiler sebebiyle, resmi vasiyetnamenin iptaline dair mahalli mahkeme kararı usul ve kanuna uygundur.</p>\n\n<p><span style=\"font-weight: bold;\">DAVA : </span>Taraflar arasındaki davanın yapılan muhakemesi sonunda mahalli mahkemece verilen hüküm temyiz edilmekle evrak okunup gereği görüşülüp düşünüldü.</p>\n\n<p><span style=\"font-weight: bold;\">KARAR : </span>Dosyadaki yazılara, kararın dayandığı delillerle kanuni gerektirici sebeplere ve özellikle Dairemizin 28.11.1991 tarih, 9237 esas, 14821 sayılı kararına göre yerinde bulunmayan temyiz isteğinin reddiyle usul ve kanuna uygun olan hükmün ONANMASINA, oybirliğiyle karar verildi.</p>\n\n<p>DATÇA ASLİYE HUKUK MAHKEMESİNİN 13.4.2000 Tarih,</p>\n\n<p>Esas: 1996/166 - Karar: 34 SAYILI KARARI:</p>\n\n<p>Davacılar tarafından davalılar hakkında mahkememizde açılan davanın yapılıp bitirilen açık yargılaması sonucunda.</p>\n\n<p>GEREĞİ DÜŞÜNÜLDÜ:</p>\n\n<p>Davacılar mahkememize verdikleri 26.9.1996 tarihli dava dilekçesinde özetle, Datça noterliğinin 2.3.1995 tarihli ve 1558 yevmiye nolu işlemi ile muris Ayşe İlbey'in vasiyetname düzenlediğini, murisin vasiyetname tarihinde akli dengesinin yerinde bulunmadığı ve bu nedenle 3.5.1995 tarihinde vefat ettiğini, vasiyetname düzenlenmesi sırasında hasta olduğunu, vasiyetnamenin dayanağı olan 2.5.1995 tarihli doktor raporunun tek doktor ile verildiğini, heyet raporu olmadığını, kötü niyetle yapılan ve alel acele tamamlattırılan bu vasiyetnamenin kanunlara aykırı olduğunu, doktor raporunun hastanın ikametgahına gidilmeden verildiğini, bu nedenle sağlık kurulunca verilmeyen raporun geçerli olmadığını bu rapora göre verilen düzenlenen 2.5.1995 tarihli 1558 nolu vasiyetnamenin iptaline karar verilmesini talep ve dava etmişlerdir.</p>\n\n<p>Mahkememizce dava dilekçesi davalı tarafa tebliğ olunmuş davalılar Osman Dalgıç ve Havva Tahtalı verdikleri dilekçelerinde ve savunmalarında özetle vasiyetnamenin usulüne uygun düzenlendiğini ve davanın reddi gerektiğini savunmuşlardır. Muris Ayşe İlbey'in veraset ilama dosyaya getirilmiş yapılan incelemede, davacıların mirasçısı sıfatında oldukları anlaşılmıştır.</p>\n\n<p>Datça noterliğinin 2.5.1995 tarihli ve 1558 yevmiye nolu vasiyetname örneği getirilmiş vasiyetnamenin incelenmesinde, Vasiyetnamede vasiyetçi Ayşe İlbey'in ve Datça Noteri Müslim Tekeş'in imzalarının bulunduğu tanık olarak ise Engin Burak ve Hasan Karadağlı nın yer aldığı vasiyetnamede 2.5.1995 tarih ve 72 sayılı doktor raporundan söz edildiği, ayrıca vasiyetnamenin mahalline gidilerek hazırlandığının bildirildiği anlaşılmıştır.</p>\n\n<p>Vasiyetnamede şahit konumunda bulunan Hasan Karadağ hakkında Datça Asliye Ceza Mahkemesinde açılan 1998/87 karar sayılı dosyasında sonuçlandırılan kamu davasının sonucunda tanıklık etmek suçundan Hasan Karadağlı'nın delil yetersizliğinden beraatine karar verildiği ve bu kararın 29.6.1999 tarihinde kesinleştiği anlaşılmaktadır. Mahkememizce davacı ve davalı tanıkları olan Adem Okur, Mustafa Karakuş, Hasan Talat Ayçetin, Havva Eroğlu, Adem Açar, Bekir Ünal, Ali Bedri Güner, İsmail Bulut, Cengiz Özçelik, Hatice Güçgül, Süleyman Türkcan, Hasan Karadağlı, Dr. Taner Doğan'ın ifadelerine başvurulmuş bu kişilerin ifadeleri davacı ve davalı iddiaları yönünden tutanağa geçirilmiştir.</p>\n\n<p>Datça Noterliğinin 6.12.1999 tarihli ve 1999/152 sayılı yazısında 2.5.1995 tarihinde Datça Noteri Müslüm Tekeş'in izinli olmayıp görevinin başında bulunduğu, ve başkatip Süleyman Türkcan'ın ise 9.6.1993 tarihli yetki belgesi ile görev yapmakta olduğu belirtilmiştir.</p>\n\n<p>Datça noteri Yeminli Başkatip Süleyman Türkcan 3.6.1997 tarihli celsede verdiği ifadede söz konusu 2.5.1995 tarihli vasiyetnamelerin kendisi tarafından hazırlandığı vasiyetnamedeki imzaların kendisine ait olduğunu, Söz konusu sözleşmenin kendisi tarafından düzenlendiğini bu hususun sehven unutulduğu ve vasiyetnamede Datça Noteri Müslüm Tekeş'in yazılı olduğunu, beyan etmiştir.</p>\n\n<p>Vasiyetnamenin incelenmesinde vasiyetnamenin birinci sayfasının ikinci paragrafında Datça Noteri Müslüm Tekeş'in vasiyetnameyi düzenlediğinin belirtildiği, ikinci sayfasında ise Datça Süleyman Türkcan'a ait olduğu, vasiyetnamedeki noter imzası ve noter isimlerinin çelişkili olduğu, anlaşılmıştır. Ayrıca vasiyetnamenin yazıldığı tarih olarak ta çelişkiye sebebiyet verildiği rakamla 2.5.1995 tarihi yazılı olduğu yazıyla yazılan kısmın Mayıs ayının ikinci haftası şeklinde anlaşıldığı, görülmektedir.</p>\n\n<p>Yapılan yazılma sonucunda, davacıların iddialarından davalı tarafın savunmalarından dosyaya sunulan belgelerden ve tüm dosya kapsamından; Datça Noterliğince düzenlenen 2.5.1995 tarihli dosya kapsamından; Datça Noterliğince düzenlenen 2.5.1995 tarihli ve 1558 yevmiye nolu vasiyetnamede noterin kimliği konusunda imza ve isim arasında çelişkinin hasıl olduğu, vasiyetnameyi düzenleyen noterin Müslüm Tekeş olarak yazılı olmasına rağmen vasiyetnamedeki imzaların Noter başkatibi Süleyman Türkcan'a ait olduğu, isim ve imzanın birbirini teyit etmediği ayrıca vasiyetnamenin tarihi konusunda da yukarda anlatılan çelişki olduğu sıkı şekil şartlarına bağlanmış ve kamu düzenine ilişkin olan resmi vasiyetname düzenleme şekline ilişkin kurallar ve aynı konuda Yargıtayın değişik zamanlarda verdiği içtihatlardan ( örnek: Yargıtay 2. nci hukuk dairesinin 16.11.1970 tarih ve 5039/6017 esas ve karar sayılı ilamı ile) hareketle belirtilen aksaklıklar nedeniyle dava konusu vasiyetnamenin iptaline dair, aşağıdaki hüküm kurulmuştur.</p>\n\n<p>HÜKÜM:</p>\n\n<p>Gerekçesi yukarda açıklandığı üzere,</p>\n\n<p>1- Davacıların davasının KABULÜ ile dava konusu muris AYŞE İLBEY'e ait Datça Noterliğince düzenlenen 2.5.1995 tarihli 1558 yevmiye nolu resmi vasiyetnamenin İPTALİNE,</p>\n\n<p>2- Peşin alınan 249.000.- TL. harcın mahsubu ile bakiye 1.831.000.- TL. harcın - davalılar Osman Dalgıç ve Havva Tahtalı dan müteselsilen tahsiline,</p>\n\n<p>3- Kendilerini avukatla temsil eden davacılar Fatma Yüksel Hüseyin Orhan Selvili ve Kemal Gökçe vekilleri için dava tarihi itibari ile taktir olunan 4.000.000.- TL. maktu avukatlık ücretinin davalılar Osman Dalgıç ve Havva Tahtalı dan Müteselsilen alınarak davacılara verilmesine,</p>\n\n<p>4- Davalı Datça Noterliği aleyhine kanuni hasım olduğundan yargılama gideri yüklenmesine yer olmadığına,</p>\n\n<p>Dair, Davacılar Hüseyin Orhan Selvili, Aydın Ruşen Selvili, Hatice Cahide Türk, Ömer Tunç ile Davacı vekili ve Davalılardan Havva Tahtalı ve davalı vekilinin yüzlerine karşı Yargıtay yolu açık olmak üzere verilen karar açıkça okunup anlatıldı.</p>\n\n<p>YARGITAY 2. HUKUK DAİRESİNİN 28.11.1991 TARİH</p>\n\n<p>ESAS: 9237 - KARAR: 14821 SAYILI KARARI:</p>\n\n<p>Ahmet Battal ve ark. İle Hülya Kavukçuoğlu arasındaki vasiyetnamenin iptali davasının yapılan muhakemesi sonunda davanın reddine dair verilen hüküm davacılar tarafından temyiz edilmekle, evrak okunup gereği görüşülüp düşünüldü.</p>\n\n<p>Vasiyet resmi senet ile veya vasiyet eden kimsenin el yazısı ile yapılabileceği gibi şifahen dahi yapılabilir ( M.K.478). Resmi vasiyet senedi, iki şahit huzurunda sulh hakimi Noter yahut kanunen bu husus ile tavzif edilen memur tarafından tanzim edilir ( M.K.479). Vasiyet eden kimse, arzularını resmi memura takrir edip onun tarafından yazıldıktan veya yazdırıldıktan sonra okuması için kendisine verir ( M.K.480). Vasiyet eden kimse vasiyetnameyi okuyamaz ve imza edemez ise resmi memur şahitle huzurunda vasiyetnameyi kendisine okur. Vasiyetçi vasiyetnamenin son arzularını muhtevi olduğunu beyan eyler ( M.K.482). Vasiyetname vasiyet eden kimse tarafından kıraat ve imza olunduktan sonra resmi memur tarafından tarih yazılarak imzalanır ( M.K.480).</p>\n\n<p>Görüldüğü gibi resmi vasiyetnamede düzenlenmesine iştirak eden kişilerin kimliği önem taşıdığı gibi, kanun, bazı işlemlerinde bizzat resmi memur tarafından yapılmasını emretmiştir. Söz konusu kişinin bu işle vazifeli resmi memur olup olmadığı, engelinin ( M.K.483) bulunup bulunmadığı kimliğinin tereddüt yaratmayacak bir biçimde belli olmasına bağlıdır.resmi memurun yaptığı işlemler tevsik işlemi olduğu için baştan itibaren aynı memur tarafından yapılması ve son imza işlemininde takriri olan, okuyan ve vasiyetçi ile şahit sözlerini dinleyen, yazdıran memur tarafından yapılması zorunludur. Bu yön işlemlerde birlik prensibinin ( Y.2.H.D.12.11.1965 günlü 3008/5432 sayılı kararı) zaruri bir sonucu olmaktadır. Öte yandan Noterlik işlemlerinde, ilgilinin imzasını ve Noterin onayını taşımayan çıkıntılar geçerli değildir. Çıkıntılar el yazısı ile yapılamaz ( Noterlik Kanunu 81).</p>\n\n<p>Söz konusu vasiyetname düzenlenirken gerekli olan bütün yerlerde Çorum Birinci Noteri Mehmet Ali Kayıkcının ismi daktilo ile yazılmıştır. Ancak birinci sahifenin, başında yer alan bu ismin üzerine ikinci sahife ile üçüncü sahifede imza mahallerindeki ismin altına &quot;vekili Bilel Çelikcan&quot; kaşesinin basıldığı, ikinci sahifede yer alan okuma işlemine ilişkin bölüm ile üçüncü sahifede yer alan şahit beyanlarını muhtevi bölümde Noter Mehmet Ali Kayıkçı isminden başka bir çıkıntı bulunmadığı, sözü konusu çıkıntıların resmi memur ile ilgilinin onayını muhtevi olmadığı görülmektedir.</p>\n\n<p>Bu hal söz konusu vasiyetnameyi düzenleyen kişinin kimliği hakkında tereddütler yaratmaktadır. Çıkıntılar onaylı olmadığı için yukarıda açıklanan kural uyarınca geçerli değildir. Böyle olunca takriri alanın ve düzenleme yapanın Noter Mehmet Ali Kayıkcı olduğunu kabul etmek zarureti ortaya çıkmakta olup söz konusu kişinin imzasını muhtevi olmayan belgeyi de resmi vasiyetname olarak nitelemek doğru olmaz. Şu halde davanın kabulü gerekirken reddi usul ve kanuna aykırıdır.</p>\n\n<p>SONUÇ:</p>\n\n<p>Davacının temyiz itirazlarının bu sebeple kabulü ile hükmün BOZULMASINA 28.11.1991 tarihinde oyçokluğuyla karar verildi.</p>\n\n<p><span style=\"font-size: 13px; color: #000000;\">&nbsp;</span></p>\n\n<p><span style=\"font-size: 13px; color: #000000;\">&nbsp;</span></p>\n\n<p>KARŞI OY YAZISI :</p>\n\n<p>Dosyadaki yazılara kararın dayandığı delillere ve delillerin takdirinde bir yanlışlık görülmemesine göre hükmün onanması düşüncesindeyiz. Bu itibarla çoğunluğun bozma görüşüne katılmıyorum.</p>\n\n<p>Üye</p>\n\n<p><span style=\"font-size: 13px; color: #000000;\">&nbsp;</span></p>\n\n<p>Namık K. Yalçınkaya</p>\n\n<p><span style=\"font-size: 13px; color: #000000;\">&nbsp;</span></p>\n\n<p>Üye</p>\n\n<p><span style=\"font-size: 13px; color: #000000;\">&nbsp;</span></p>\n\n<p>Ferman Kıbrıscıklı</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"olume-bagli-tasarruflar-hak-mahkeme-kararlari-54.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:26:35.590262"
}