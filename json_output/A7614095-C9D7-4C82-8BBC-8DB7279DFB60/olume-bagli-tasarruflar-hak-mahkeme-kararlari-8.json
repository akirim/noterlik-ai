{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\olume-bagli-tasarruflar-hak-mahkeme-kararlari-8.html",
    "title": "ÖLÜNCEYE KADAR BAKMA AKTİ - MAHKEME KARARI",
    "description": "T.C. YARGITAY HUKUK GENEL KURULU E. 1997/1-279 K. 1997/622 T. 2.7.1997  ÖZET:Dava, bakım borcunun yerine getirilmediği iddiasına dayalı noter senedinin ve tapunun iptali ile",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ ÖLÜNCEYE KADAR BAKMA AKTİ - MAHKEME KARARI Email Gönder ÖLÜNCEYE KADAR BAKMA AKTİ - MAHKEME KARARI << Fihrist-Ana sayfa >> ÖLÜNCEYE KADAR BAKMA AKTİ - MAHKEME KARARI T.C. YARGITAY HUKUK GENEL KURULU E. 1997/1-279 K. 1997/622 T. 2.7.1997 ÖZET:Dava, bakım borcunun yerine getirilmediği iddiasına dayalı noter senedinin ve tapunun iptali ile tescil isteğine ilişkindir. Toplanan delillerden ve tüm dosya içeriğinden, bakım alacaklısı babanın birlikte yaşadığı Ali tarafından davanın kabul edildiği, diğer davalı tarafından da bakım borcunun yerine getirilmediği anlaşılmaktadır. Hal böyle olunca, davanın kabul edilmesi gerekirken, delillerin takdirinde yanılgıya düşülerek reddedilmesi doğru değildir. DAVA VE KARAR : Taraflar arasındaki “ölünceye kadar bakma akti ve tapu iptali” davasından dolayı yapılan yargılama sonunda: Karadeniz Ereğlisi Asliye 1. Hukuk Mahkemesince davanın reddine dair verilen 28.11.1995 gün ve 1991/634 E-1995/404 K. sayılı kararın incelenmesi davacı vekili tarafından istenilmesi üzerine, Yargıtay 1. Hukuk Dairesinin 14.5.1996 gün ve 1996/4426-5718 sayılı ilamı: ( ...Dava, bakım borcunun yerine getirilmediği iddiasına dayalı noter senedinin ve tapunun iptali ile tescil isteğine ilişkindir. Davacı dava sürerken olmuş, dava mirasçı Sabriye Türkoğlu ( Temel ) tarafından yürütülmüştür. Toplanan delillerden ve tüm dosya içeriğinden, davacı babaya ait 8 parça tapusuz taşınmazın 25.7.1990 tarihinde noterde yapılan sözleşme ile ve ölünceye kadar bakma şartı ile davalı Ali’ye yine 6 parsel sayılı taşınmazın da 7.11.1990 günü ölünceye kadar bakma akdi ile davalı İsmail’e temlik edildiği, bakım alacaklısı babanın birlikte yaşadığı davalı Ali tarafından davanın kabul edildiği, diğer davalı tarafından da bakım borcunun yerine getirilmediği anlaşılmaktadır. Hal böyle olunca, davanın kabul edilmesi gerekirken, delillerin takdirinde yanılgıya düşülerek reddedilmesi doğru değildir. Mirasçı Sabriye’nin temyiz itirazları yerindedir. Kabulüyle hükmün açıklanan nedenlerden ötürü HUMK.nun 428. maddesi gereğince bozulmasına... ) gerekçesiyle bozularak dosya yerine geri çevrilmekle yeniden yapılan yargılama sonunda; mahkemece önceki kararda direnilmiştir. YARGITAY HUKUK GENEL KURULU KARARI Hukuk Genel Kurulu’nca incelenerek direnme kararının süresinde temyiz edildiği anlaşıldıktan ve dosyadaki kağıtlar okunduktan sonra gereği görüşüldü: Tarafların karşılıklı iddia ve savunmalarına, dosyadaki tutanak ve kanıtlara, bozma kararında açıklanan gerektirici nedenlere göre, Hukuk Genel Kurulu’nca da benimsenen Özel Daire bozma kararına uyulmak gerekirken, önceki kararda direnilmesi usul ve yasaya aykırıdır. Bu nedenle direnme kararı bozulmalıdır. SONUÇ : Davacı vekilinin temyiz itirazlarının kabulü ile, direnme kararının Özel Daire bozma kararında gösterilen nedenlerden dolayı ( BOZULMASINA ) oyçokluğu ile karar verildi. KARŞI OY YAZISI: Davacı Baba Saim Türkoğlu Karadeniz Ereğlisi 2. Noterliğince 25.7.1990 tarihinde düzenlenen ölünceye kadar bakıp besleme, görüp gözetme mukavelenamesi ve ferağ vekaletnamesi uyarınca çocukları İsmail Türkoğlu ve Ali Türkoğlu’na kendisine bakmaları, beslemeleri, görüp gözetmeleri ve her ay her birinin, bankadaki hesabına 120.000 lira para yatırmaları kaydıyla bir kısım mallarını devretmiştir. Sözleşmenin yapılmasından öncede oğlu Ali’nin evinde oturmakta olan davacı orada kalmaya devam etmiş, zaman zaman diğer oğlu İsmail başka yerde oturduğu halde babasını ziyarete gelmiştir. Ancak Ali ve İsmail’in araları açık olduğundan Ali, İsmail’i eve kabul etmemiştir. Sözleşmede babanın yılın belli aylarında Ali’de, diğer aylarda İsmail’de kalacağına dair bir kayıt bulunmamaktadır. İsmail öngörülen 120.000 lira her ay banka hesabına yatırmıştır. Tanık beyanına göre baba Saim hastaneye yattığında oğlu İsmail yanında refakatçı olarak kalmak istemiş ancak, babası bu isteği reddetmiştir. Sözleşmenin yapılmasından kısa bir zaman sonra 15.5.1991 tarihinde baba tarafından davalı çocukları aleyhine sözleşme uyarınca davalılara devredilen taşınmazların tapu kayıtlarının iptali konusunda bu dava açılmıştır. Baba ile birlikte oturan davalı Ali ilk oturumda davayı kabul etmiştir. Mahkemece davanın Ali’nin teşviki ile açıldığı, diğer davalı İsmail’in babasına bakmak ve gözetmek sorumluluğundan kaçmadığı kabul edilmiştir. Dosya içeriğine göre ve tanık anlatımları karşısında davalı İsmail’in babasına bakmaktan ve onu gözetmekten kaçınmadığı, aksine babasına yardımcı olmak, ona yaklaşmak istediği halde gerek babası gerekse Kardeşi Ali tarafından engellendiği anlaşılmaktadır. Kaldı ki, öngörülen parasal desteği de yerine getirmiştir. Bu durum karşısında olayda davanın koşulları oluşmadığından reddine karar verilmesinde bir Direnme kararı yerinde olup isabetsizlik bulunmamaktadır. Onanmasına karar verilmesi gerektiğinden çoğunluğun hükmün bozulması doğrultusundaki görüşüne katılmıyorum. 7.Hukuk Dairesi Üyesi Gazi ARIKAN Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "ÖLÜNCEYE KADAR BAKMA AKTİ - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Folume-bagli-tasarruflar-hak-mahkeme-kararlari-8.html",
        "title": "",
        "target": "",
        "type": "internal"
      },
      {
        "text": "ÖLÜNCEYE KADAR BAKMA AKTİ - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?olume-bagli-tasarruflar-hak-mahkeme-kararlari-8.html",
        "title": "",
        "target": "_top",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "ÖLÜNCEYE KADAR BAKMA AKTİ - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>ÖLÜNCEYE KADAR BAKMA AKTİ - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY HUKUK GENEL KURULU E. 1997/1-279 K. 1997/622 T. 2.7.1997 &nbsp;ÖZET:Dava, bakım borcunun yerine getirilmediği iddiasına dayalı noter senedinin ve tapunun iptali ile\" />\n\n   <link rel=\"canonical\" content=\"noterlikrehberi.net/rehber/index.html?olume-bagli-tasarruflar-hak-mahkeme-kararlari-8.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"olume-bagli-tasarruflar-hak-mahkeme-kararlari-8.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"ÖLÜNCEYE KADAR BAKMA AKTİ - MAHKEME KARARI\",\n\n   mailsubject: \"Tavsiye: Noterlik Rehberi - ÖLÜNCEYE KADAR BAKMA AKTİ - MAHKEME KARARI\",\n\n   sharesubject: \"Noterlik Rehberi - ÖLÜNCEYE KADAR BAKMA AKTİ - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"OLUME-BAGLI-TASARRUFLAR-HAK-MAHKEME-KARARLARI-8\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"olume-bagli-tasarruflar-hak-mahkeme-kararlari-8.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?olume-bagli-tasarruflar-hak-mahkeme-kararlari-8.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?olume-bagli-tasarruflar-hak-mahkeme-kararlari-8.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?olume-bagli-tasarruflar-hak-mahkeme-kararlari-8.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?olume-bagli-tasarruflar-hak-mahkeme-kararlari-8.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Folume-bagli-tasarruflar-hak-mahkeme-kararlari-8.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>ÖLÜNCEYE KADAR BAKMA AKTİ - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?olume-bagli-tasarruflar-hak-mahkeme-kararlari-8.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">ÖLÜNCEYE KADAR BAKMA AKTİ - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p><span style=\"font-weight: bold;\">T.C.</span></p>\n\n<p><span style=\"font-weight: bold;\">YARGITAY</span></p>\n\n<p><span style=\"font-weight: bold;\">HUKUK GENEL KURULU</span></p>\n\n<p><span style=\"font-weight: bold;\">E. 1997/1-279</span></p>\n\n<p><span style=\"font-weight: bold;\">K. 1997/622</span></p>\n\n<p><span style=\"font-weight: bold;\">T. 2.7.1997</span></p>\n\n<p><span style=\"font-size: 13px; color: #000000;\">&nbsp;</span></p>\n\n<p><span style=\"font-weight: bold;\">ÖZET:</span>Dava, bakım borcunun yerine getirilmediği iddiasına dayalı noter senedinin ve tapunun iptali ile tescil isteğine ilişkindir.</p>\n\n<p>Toplanan delillerden ve tüm dosya içeriğinden, bakım alacaklısı babanın birlikte yaşadığı Ali tarafından davanın kabul edildiği, diğer davalı tarafından da bakım borcunun yerine getirilmediği anlaşılmaktadır.</p>\n\n<p>Hal böyle olunca, davanın kabul edilmesi gerekirken, delillerin takdirinde yanılgıya düşülerek reddedilmesi doğru değildir.</p>\n\n<p><span style=\"font-weight: bold;\">DAVA VE KARAR : </span>Taraflar arasındaki “ölünceye kadar bakma akti ve tapu iptali” davasından dolayı yapılan yargılama sonunda: Karadeniz Ereğlisi Asliye 1. Hukuk Mahkemesince davanın reddine dair verilen 28.11.1995 gün ve 1991/634 E-1995/404 K. sayılı kararın incelenmesi davacı vekili tarafından istenilmesi üzerine,</p>\n\n<p>Yargıtay 1. Hukuk Dairesinin 14.5.1996 gün ve 1996/4426-5718 sayılı ilamı: ( ...Dava, bakım borcunun yerine getirilmediği iddiasına dayalı noter senedinin ve tapunun iptali ile tescil isteğine ilişkindir. Davacı dava sürerken olmuş, dava mirasçı Sabriye Türkoğlu ( Temel ) tarafından yürütülmüştür. Toplanan delillerden ve tüm dosya içeriğinden, davacı babaya ait 8 parça tapusuz taşınmazın 25.7.1990 tarihinde noterde yapılan sözleşme ile ve ölünceye kadar bakma şartı ile davalı Ali’ye yine 6 parsel sayılı taşınmazın da 7.11.1990 günü ölünceye kadar bakma akdi ile davalı İsmail’e temlik edildiği, bakım alacaklısı babanın birlikte yaşadığı davalı Ali tarafından davanın kabul edildiği, diğer davalı tarafından da bakım borcunun yerine getirilmediği anlaşılmaktadır.</p>\n\n<p>Hal böyle olunca, davanın kabul edilmesi gerekirken, delillerin takdirinde yanılgıya düşülerek reddedilmesi doğru değildir. Mirasçı Sabriye’nin temyiz itirazları yerindedir. Kabulüyle hükmün açıklanan nedenlerden ötürü HUMK.nun 428. maddesi gereğince bozulmasına... ) gerekçesiyle bozularak dosya yerine geri çevrilmekle yeniden yapılan yargılama sonunda; mahkemece önceki kararda direnilmiştir.</p>\n\n<p>YARGITAY HUKUK GENEL KURULU KARARI</p>\n\n<p>Hukuk Genel Kurulu’nca incelenerek direnme kararının süresinde temyiz edildiği anlaşıldıktan ve dosyadaki kağıtlar okunduktan sonra gereği görüşüldü:</p>\n\n<p>Tarafların karşılıklı iddia ve savunmalarına, dosyadaki tutanak ve kanıtlara, bozma kararında açıklanan gerektirici nedenlere göre, Hukuk Genel Kurulu’nca da benimsenen Özel Daire bozma kararına uyulmak gerekirken, önceki kararda direnilmesi usul ve yasaya aykırıdır. Bu nedenle direnme kararı bozulmalıdır.</p>\n\n<p><span style=\"font-weight: bold;\">SONUÇ : </span>Davacı vekilinin temyiz itirazlarının kabulü ile, direnme kararının Özel Daire bozma kararında gösterilen nedenlerden dolayı ( BOZULMASINA ) oyçokluğu ile karar verildi.</p>\n\n<p><span style=\"font-weight: bold;\">KARŞI OY YAZISI:</span></p>\n\n<p>Davacı Baba Saim Türkoğlu Karadeniz Ereğlisi 2. Noterliğince 25.7.1990 tarihinde düzenlenen ölünceye kadar bakıp besleme, görüp gözetme mukavelenamesi ve ferağ vekaletnamesi uyarınca çocukları İsmail Türkoğlu ve Ali Türkoğlu’na kendisine bakmaları, beslemeleri, görüp gözetmeleri ve her ay her birinin, bankadaki hesabına 120.000 lira para yatırmaları kaydıyla bir kısım mallarını devretmiştir. Sözleşmenin yapılmasından öncede oğlu Ali’nin evinde oturmakta olan davacı orada kalmaya devam etmiş, zaman zaman diğer oğlu İsmail başka yerde oturduğu halde babasını ziyarete gelmiştir. Ancak Ali ve İsmail’in araları açık olduğundan Ali, İsmail’i eve kabul etmemiştir. Sözleşmede babanın yılın belli aylarında Ali’de, diğer aylarda İsmail’de kalacağına dair bir kayıt bulunmamaktadır. İsmail öngörülen 120.000 lira her ay banka hesabına yatırmıştır. Tanık beyanına göre baba Saim hastaneye yattığında oğlu İsmail yanında refakatçı olarak kalmak istemiş ancak, babası bu isteği reddetmiştir. Sözleşmenin yapılmasından kısa bir zaman sonra 15.5.1991 tarihinde baba tarafından davalı çocukları aleyhine sözleşme uyarınca davalılara devredilen taşınmazların tapu kayıtlarının iptali konusunda bu dava açılmıştır. Baba ile birlikte oturan davalı Ali ilk oturumda davayı kabul etmiştir. Mahkemece davanın Ali’nin teşviki ile açıldığı, diğer davalı İsmail’in babasına bakmak ve gözetmek sorumluluğundan kaçmadığı kabul edilmiştir. Dosya içeriğine göre ve tanık anlatımları karşısında davalı İsmail’in babasına bakmaktan ve onu gözetmekten kaçınmadığı, aksine babasına yardımcı olmak, ona yaklaşmak istediği halde gerek babası gerekse Kardeşi Ali tarafından engellendiği anlaşılmaktadır. Kaldı ki, öngörülen parasal desteği de yerine getirmiştir. Bu durum karşısında olayda davanın koşulları oluşmadığından reddine karar verilmesinde bir</p>\n\n<p>Direnme kararı yerinde olup isabetsizlik bulunmamaktadır.</p>\n\n<p>Onanmasına karar verilmesi gerektiğinden çoğunluğun hükmün bozulması doğrultusundaki görüşüne katılmıyorum.</p>\n\n<p>7.Hukuk Dairesi Üyesi</p>\n\n<p><span style=\"font-size: 13px; color: #000000;\">&nbsp;</span></p>\n\n<p>Gazi ARIKAN</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"olume-bagli-tasarruflar-hak-mahkeme-kararlari-8.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:26:36.248192"
}