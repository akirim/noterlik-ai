{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\osb-islemlerinde-tevkifat.html",
    "title": "OSB'NİN TARAF OLDUĞU İŞLEMLERDE DAMGA, HARÇ VE KDV TEVKİFATI",
    "description": "Yayın Tarihi: 10.12.2021 Yayınlayan: MEHMET MERT ÖKDEM Konu: OSB'nin Taraf Olduğu İşlemlerde Damga, Harç ve KDV Tevkifatı İçerik: Mali Danışmanlık-172-25111 - 08.07.2021",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ OSB'NİN TARAF OLDUĞU İŞLEMLERDE DAMGA, HARÇ VE KDV TEVKİFATI Email Gönder OSB'NİN TARAF OLDUĞU İŞLEMLERDE DAMGA, HARÇ VE KDV TEVKİFATI << Fihrist-Ana sayfa >> OSB'NİN TARAF OLDUĞU İŞLEMLERDE DAMGA, HARÇ VE KDV TEVKİFATI SÖZLEŞMELER    DİĞER SÖZ.    MEVZUAT    GENELGE VE GENEL YAZILAR    T.N.B MEVZUATI Yayın Tarihi: 10.12.2021 Yayınlayan: MEHMET MERT ÖKDEM Konu: OSB'nin Taraf Olduğu İşlemlerde Damga, Harç ve KDV Tevkifatı İçerik: Mali Danışmanlık-172-25111 - 08.07.2021 Sayın ...... Noteri İlgi: 22.06.2021 günlü ve bila sayılı yazınız. İlgide kayıtlı yazınızda, noterliğinizin bulunduğu ilçede Organize Sanayi Bölgesinin (OSB) faaliyete geçmiş olduğu, 3065 sayılı Katma Değer Vergisi Kanununun 13 üncü maddesinin (j) bendinde yer alan, Organize sanayi bölgeleri ile küçük sanayi sitelerinin su, kanalizasyon, arıtma, doğalgaz, elektrik, haberleşme, yenilenebilir ve diğer enerji tesisleri ile yol yapımına ve küçük sanayi sitelerindeki işyerlerinin inşasına ilişkin, bunlara veya bunlar tarafından oluşturulan iktisadi işletmelere yapılan mal teslimleri ile hizmet ifaları, katma değer vergisinden müstesnadır şeklindeki hüküm sebebiyle, 1- OSB ile yüklenici firma arasında düzenlenen sözleşmelerin onaylanması esnasında, 2- OSB’nin kredi almak amacıyla düzenlemiş olduğu taahhütnamenin onaylanması esnasında, 3- İmza sirküsü hazırlanması veya örnek çıkarma işlemleri için noterliğinize müracaat edilmesi durumunda, 4- OSB tarafından arsa tahsisleri yapılması söz konusu olduğunda, buna ilişkin düzenlenecek arsa tahsis sözleşmeleri ve taahhütnameler nedeniyle, tahsil edilecek noter ücretlerine katma değer vergisi istisnası uygulanıp uygulanmayacağı, Ayrıca bu işlemlerden KDV tahsil edilmesi durumunda KDV Tevkifatına tabi tutulup tutulmayacağı hususlarında Birliğimiz görüşünün talep edildiği anlaşılmaktadır. Bilindiği üzere, 4562 sayılı Organize Sanayi Bölgeleri Kanununun 21 inci maddesinde, \"Organize Sanayi Bölgesi tüzel kişiliği, bu Kanunun uygulanması ile ilgili işlemlerde her türlü vergi, resim ve harçtan muaftır.\" hükmüne yer verilmiştir. Buna göre; a)Organize Sanayi Bölgesinin (ve dolayısıyla organlarının) taraf olduğu işlemler sebebiyle bu kurumun imzasına isabet eden harç yönünden muafiyet uygulanması icabeder. İşlemin karşı tarafının ayrıca harç muafiyeti olmaması durumunda sözü edilen işlem tarafının imzasına tekabül eden harcın alınacağı tabiidir. b)Organize Sanayi Bölgesinin taraf olduğu işlemler nedeniyle düzenlenen kağıtlara ait damga vergisinin tamamının, 488 sayılı Kanunun 24 üncü maddesi hükmü gereğince işlemin diğer tarafını teşkil eden ve damga vergisinden muafiyeti bulunmayan kişi veya kuruluştan tahsil edilmesi gerekir. Ancak, işlemin karşı tarafının herhangi bir kanunla damga vergisinden muaf tutulan bir kuruluş veya genel, katma bütçeli resmi daire (Örneğin: Sanayi ve Ticaret Bakanlığı, DSİ) İl Özel İdaresi veya belediye olması durumunda, düzenlenen kağıt sebebiyle damga vergisi aranılması mümkün olmayacaktır. Bu husus (2000/25) sayılı Genelgemiz ile noterliklere duyurulmuştur. Noter ücreti, işlemden tahsil edilmesi gereken harç üzerinden hesaplanmaktadır. OSB’nin taraf olduğu işlemlerde yukarıda belirtilen Kanun hükmü gereğince harçtan muaf olması sebebiyle, yazınızda bahsi geçen ve noterliğinizce onaylanan yüklenici sözleşmesine ilişkin noterlik makbuzunun, işlemin diğer tarafı olan yüklenici lehine düzenlenmiş olduğu düşünülmektedir. Bu durumda, bu işlemle ilgili noterlik ücreti sebebiyle doğan katma değer vergisi yönünden 3065 sayılı Katma Değer Vergisi Kanununun 13 üncü maddesinin (j) bendinde yer alan istisna hükmü geçerli olmayacaktır. Bu işleme ilişkin olarak tahsil edilen KDV bakımından mevzuata aykırılık söz konusu değildir. OSB’nin kredi almak amacıyla düzenleyeceği taahhütnameler, imza sirküsü hazırlanması veya örnek çıkarma şeklinde gerçekleştirilecek işlemler de 3065 sayılı Katma Değer Vergisi Kanununun 13 üncü maddesinin (j) bendinde yer alan konulardan olmadığından, bu işlemler sebebiyle de KDV tahsil edilmemesi mümkün bulunmamaktadır. OSB tarafından arsa tahsisi yapılması sebebiyle lehine arsa tahsisi yapılacaklar arasında düzenlenecek sözleşmeler ya da bunlar tarafından düzenlenen taahhütnameler de KDV yönünden istisna konusuna girmemektedir. Ancak, bu nevi işlemler 2017/126 sayılı Genel Yazımızda yer aldığı üzere damga vergisinden istisna edilmiştir. İşlemlerin nevi ve mahiyetine göre maktu ya da nispi harç alınarak tamamlanması yeterli olacaktır. Diğer taraftan, katma değer vergisi tevkifatı ile ilgili (2021/9) sayılı Genelgemizde, 1-5018 sayılı Kanuna ekli cetveller kapsamındaki idare, kurum ve kuruluşlar, 2-Kanunla veya Cumhurbaşkanlığı Kararnamesiyle kurulan kamu kurum ve kuruluşları, 3-Döner sermayeli kuruluşlar, 4-Kamu kurumu niteliğindeki meslek kuruluşları, 5-Bankalar, 6-Sigorta, reasürans ve emeklilik şirketleri, 7-Kanunla kurulan veya tüzel kişiliği haiz emekli ve yardım sandıkları, 8-Kalkınma ajansları. yukarıda yer alan kuruluşların taraf olduğu işlemlere KDV tevkifatı uygulanması gerektiği açıklanmıştır. Buna göre Organize Sanayi Bölgeleri anılan kuruluşlar arasında yer almadığından, bunların taraf olduğu işlemlerde KDV tevkifatı yapılmasına gerek bulunmamaktadır. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim. Dursun CİN Başkan Güncelleme: 05.02.2025 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "OSB'NİN TARAF OLDUĞU İŞLEMLERDE DAMGA, HARÇ VE KDV TEVKİFATI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fosb-islemlerinde-tevkifat.html",
        "title": "",
        "target": "",
        "type": "internal"
      },
      {
        "text": "OSB'NİN TARAF OLDUĞU İŞLEMLERDE DAMGA, HARÇ VE KDV TEVKİFATI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?osb-islemlerinde-tevkifat.html",
        "title": "",
        "target": "_top",
        "type": "internal"
      },
      {
        "text": "SÖZLEŞMELER",
        "href": "sozlesmeler.html",
        "title": "SÖZLEŞMELER DİZİNİ",
        "target": "",
        "type": "internal"
      },
      {
        "text": "DİĞER SÖZ.",
        "href": "diger-sozlesmeleri-dizini.html",
        "title": "DİĞER SÖZLEŞMELER",
        "target": "",
        "type": "internal"
      },
      {
        "text": "MEVZUAT",
        "href": "sozlesmeler-mevzuati.html",
        "title": "SÖZLEŞMELER MEVZUATI",
        "target": "",
        "type": "internal"
      },
      {
        "text": "GENELGE VE GENEL YAZILAR",
        "href": "sozlesmeler-hakkinda-genelge-genel-yazilar.html",
        "title": "SÖZLEŞMELER HAKKINDA GENELGE VE GENEL YAZILAR",
        "target": "",
        "type": "internal"
      },
      {
        "text": "T.N.B MEVZUATI",
        "href": "tnb-mevzuati.html",
        "title": "T.N.B MEVZUATI",
        "target": "",
        "type": "internal"
      },
      {
        "text": "Güncelleme: 05.02.2025",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "OSB'NİN TARAF OLDUĞU İŞLEMLERDE DAMGA, HARÇ VE KDV TEVKİFATI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>OSB'NİN TARAF OLDUĞU İŞLEMLERDE DAMGA, HARÇ VE KDV TEVKİFATI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi: 10.12.2021 Yayınlayan: MEHMET MERT ÖKDEM Konu: OSB'nin Taraf Olduğu İşlemlerde Damga, Harç ve KDV Tevkifatı İçerik: Mali Danışmanlık-172-25111 - 08.07.2021\" />\n\n   <link rel=\"canonical\" content=\"noterlikrehberi.net/rehber/index.html?osb-islemlerinde-tevkifat.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"osb-islemlerinde-tevkifat.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"OSB'NİN TARAF OLDUĞU İŞLEMLERDE DAMGA, HARÇ VE KDV TEVKİFATI\",\n\n   mailsubject: \"Tavsiye: Noterlik Rehberi - OSB'NİN TARAF OLDUĞU İŞLEMLERDE DAMGA, HARÇ VE KDV TEVKİFATI &nbsp; &nbsp;SÖZLEŞMELER&nbsp; &nbsp;DİĞER SÖZ.&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;T.N.B MEVZUATI\",\n\n   sharesubject: \"Noterlik Rehberi - OSB'NİN TARAF OLDUĞU İŞLEMLERDE DAMGA, HARÇ VE KDV TEVKİFATI &nbsp; &nbsp;SÖZLEŞMELER&nbsp; &nbsp;DİĞER SÖZ.&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;T.N.B MEVZUATI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"OSB-ISLEMLERINDE-TEVKIFAT\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"osb-islemlerinde-tevkifat.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?osb-islemlerinde-tevkifat.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?osb-islemlerinde-tevkifat.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?osb-islemlerinde-tevkifat.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?osb-islemlerinde-tevkifat.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fosb-islemlerinde-tevkifat.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>OSB'NİN TARAF OLDUĞU İŞLEMLERDE DAMGA, HARÇ VE KDV TEVKİFATI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?osb-islemlerinde-tevkifat.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">OSB'NİN TARAF OLDUĞU İŞLEMLERDE DAMGA, HARÇ VE KDV TEVKİFATI</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"sozlesmeler.html\" class=\"topiclink\" title=\"SÖZLEŞMELER DİZİNİ\">SÖZLEŞMELER</a>  &nbsp; <a href=\"diger-sozlesmeleri-dizini.html\" class=\"topiclink\" title=\"DİĞER SÖZLEŞMELER\">DİĞER SÖZ.</a>  &nbsp; <a href=\"sozlesmeler-mevzuati.html\" class=\"topiclink\" title=\"SÖZLEŞMELER MEVZUATI\">MEVZUAT</a>  &nbsp; <a href=\"sozlesmeler-hakkinda-genelge-genel-yazilar.html\" class=\"topiclink\" title=\"SÖZLEŞMELER HAKKINDA GENELGE VE GENEL YAZILAR\">GENELGE VE GENEL YAZILAR</a>  &nbsp; <a href=\"tnb-mevzuati.html\" class=\"topiclink\" title=\"T.N.B MEVZUATI\">T.N.B MEVZUATI</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"background: #ffffff;\"><span style=\"font-weight: bold;\">Yayın Tarihi: </span>10.12.2021</p>\n\n<p style=\"background: #ffffff;\"><span style=\"font-weight: bold;\">Yayınlayan: </span>MEHMET MERT ÖKDEM</p>\n\n<p style=\"background: #ffffff;\"><span style=\"font-weight: bold;\">Konu: </span>OSB'nin Taraf Olduğu İşlemlerde Damga, Harç ve KDV Tevkifatı</p>\n\n<p style=\"background: #ffffff;\"><span style=\"font-weight: bold;\">İçerik: </span>Mali Danışmanlık-<span style=\"font-weight: bold;\">172-25111 - </span>08.07.2021</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Sayın ...... Noteri</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">İlgi:  &nbsp;  </span>22.06.2021 günlü ve bila sayılı yazınız.</p>\n\n<p style=\"background: #ffffff; margin: 0 0 7px 0;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; İlgide kayıtlı yazınızda, noterliğinizin bulunduğu ilçede Organize Sanayi Bölgesinin (OSB) faaliyete geçmiş olduğu,<br />\n\n&nbsp;</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; 3065 sayılı Katma Değer Vergisi Kanununun 13 üncü maddesinin (j) bendinde yer alan,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; Organize sanayi bölgeleri ile küçük sanayi sitelerinin su, kanalizasyon, arıtma, doğalgaz, elektrik, haberleşme, yenilenebilir ve diğer enerji tesisleri ile yol yapımına ve küçük sanayi sitelerindeki işyerlerinin inşasına ilişkin, bunlara veya bunlar tarafından oluşturulan iktisadi işletmelere yapılan mal teslimleri ile hizmet ifaları, katma değer vergisinden müstesnadır şeklindeki hüküm sebebiyle,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; 1- OSB ile yüklenici firma arasında düzenlenen sözleşmelerin onaylanması esnasında,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; 2- OSB’nin kredi almak amacıyla düzenlemiş olduğu taahhütnamenin onaylanması esnasında,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; 3- İmza sirküsü hazırlanması veya örnek çıkarma işlemleri için noterliğinize müracaat edilmesi durumunda,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; 4- OSB tarafından arsa tahsisleri yapılması söz konusu olduğunda, buna ilişkin düzenlenecek arsa tahsis sözleşmeleri ve taahhütnameler nedeniyle,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; tahsil edilecek noter ücretlerine katma değer vergisi istisnası uygulanıp uygulanmayacağı,</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Ayrıca bu işlemlerden KDV tahsil edilmesi durumunda KDV Tevkifatına tabi tutulup tutulmayacağı hususlarında Birliğimiz görüşünün talep edildiği anlaşılmaktadır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; &nbsp;Bilindiği üzere, 4562 sayılı Organize Sanayi Bölgeleri Kanununun 21 inci maddesinde, <span style=\"font-weight: bold;\">&quot;Organize Sanayi Bölgesi tüzel kişiliği, bu Kanunun uygulanması ile ilgili işlemlerde her türlü vergi, resim ve harçtan muaftır.&quot;</span> hükmüne yer verilmiştir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Buna göre;</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; a)Organize Sanayi Bölgesinin (ve dolayısıyla organlarının) taraf olduğu işlemler sebebiyle bu kurumun imzasına isabet eden harç yönünden muafiyet uygulanması icabeder.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; İşlemin karşı tarafının ayrıca harç muafiyeti olmaması durumunda sözü edilen işlem tarafının imzasına tekabül eden harcın alınacağı tabiidir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; b)Organize Sanayi Bölgesinin taraf olduğu işlemler nedeniyle düzenlenen kağıtlara ait damga vergisinin tamamının, 488 sayılı Kanunun 24 üncü maddesi hükmü gereğince işlemin diğer tarafını teşkil eden ve damga vergisinden muafiyeti bulunmayan kişi veya kuruluştan tahsil edilmesi gerekir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Ancak, işlemin karşı tarafının herhangi bir kanunla damga vergisinden muaf tutulan bir kuruluş veya genel, katma bütçeli resmi daire (Örneğin: Sanayi ve Ticaret Bakanlığı, DSİ) İl Özel İdaresi veya belediye olması durumunda, düzenlenen kağıt sebebiyle damga vergisi aranılması mümkün olmayacaktır.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Bu husus (2000/25) sayılı Genelgemiz ile noterliklere duyurulmuştur.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Noter ücreti, işlemden tahsil edilmesi gereken harç üzerinden hesaplanmaktadır. OSB’nin taraf olduğu işlemlerde yukarıda belirtilen Kanun hükmü gereğince harçtan muaf olması sebebiyle, yazınızda bahsi geçen ve noterliğinizce onaylanan yüklenici sözleşmesine ilişkin noterlik makbuzunun, işlemin diğer tarafı olan yüklenici lehine düzenlenmiş olduğu düşünülmektedir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Bu durumda, bu işlemle ilgili noterlik ücreti sebebiyle doğan katma değer vergisi yönünden 3065 sayılı Katma Değer Vergisi Kanununun 13 üncü maddesinin (j) bendinde yer alan istisna hükmü geçerli olmayacaktır.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Bu işleme ilişkin olarak tahsil edilen KDV bakımından mevzuata aykırılık söz konusu değildir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; OSB’nin kredi almak amacıyla düzenleyeceği taahhütnameler, imza sirküsü hazırlanması veya örnek çıkarma şeklinde gerçekleştirilecek işlemler de 3065 sayılı Katma Değer Vergisi Kanununun 13 üncü maddesinin (j) bendinde yer alan konulardan olmadığından, bu işlemler sebebiyle de KDV tahsil edilmemesi mümkün bulunmamaktadır.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; OSB tarafından arsa tahsisi yapılması sebebiyle lehine arsa tahsisi yapılacaklar arasında düzenlenecek sözleşmeler ya da bunlar tarafından düzenlenen taahhütnameler de KDV yönünden istisna konusuna girmemektedir.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Ancak, bu nevi işlemler 2017/126 sayılı Genel Yazımızda yer aldığı üzere damga vergisinden istisna edilmiştir. İşlemlerin nevi ve mahiyetine göre maktu ya da nispi harç alınarak tamamlanması yeterli olacaktır.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Diğer taraftan, katma değer vergisi tevkifatı ile ilgili (2021/9) sayılı Genelgemizde,</p>\n\n<p style=\"text-indent: 47px; background: #ffffff; margin: 0 0 7px 0;\">1-5018 sayılı Kanuna ekli cetveller kapsamındaki idare, kurum ve kuruluşlar,</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff; margin: 0 0 7px 0;\">2-Kanunla veya Cumhurbaşkanlığı Kararnamesiyle kurulan kamu kurum ve kuruluşları,</p>\n\n<p style=\"text-indent: 47px; background: #ffffff; margin: 0 0 7px 0;\">3-Döner sermayeli kuruluşlar,</p>\n\n<p style=\"text-indent: 47px; background: #ffffff; margin: 0 0 7px 0;\">4-Kamu kurumu niteliğindeki meslek kuruluşları,</p>\n\n<p style=\"text-indent: 47px; background: #ffffff; margin: 0 0 7px 0;\">5-Bankalar,</p>\n\n<p style=\"text-indent: 47px; background: #ffffff; margin: 0 0 7px 0;\">6-Sigorta, reasürans ve emeklilik şirketleri,</p>\n\n<p style=\"text-indent: 47px; background: #ffffff; margin: 0 0 7px 0;\">7-Kanunla kurulan veya tüzel kişiliği haiz emekli ve yardım sandıkları,</p>\n\n<p style=\"text-indent: 47px; background: #ffffff; margin: 0 0 7px 0;\">8-Kalkınma ajansları.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp;yukarıda yer alan kuruluşların taraf olduğu işlemlere KDV tevkifatı uygulanması gerektiği açıklanmıştır.</p>\n\n<p style=\"background: #ffffff; margin: 0 0 7px 0;\">  &nbsp; &nbsp; &nbsp; &nbsp; &nbsp; Buna göre Organize Sanayi Bölgeleri anılan kuruluşlar arasında yer almadığından, bunların taraf olduğu işlemlerde KDV tevkifatı yapılmasına gerek bulunmamaktadır.</p>\n\n<p style=\"text-indent: 45px; background: #ffffff; margin: 0 0 7px 0;\">Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim.  &nbsp; &nbsp; &nbsp; &nbsp;</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Dursun CİN</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"osb-islemlerinde-tevkifat.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 05.02.2025</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:26:54.090842"
}