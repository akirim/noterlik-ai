{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\proje-kabul-ve-taahhut-beyani.html",
    "title": "PROJE KABUL VE TAAHHÜT BEYANI",
    "description": "Yayın Tarihi: 01.12.2021 Yayınlayan: MEHMET MERT ÖKDEM Konu: Proje Kabul ve Taahhüt Beyanı İçerik: Mali Danışmanlık-111-20690-03.06.2020     Sayın …… Noteri    İlgi:",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ PROJE KABUL VE TAAHHÜT BEYANI Email Gönder PROJE KABUL VE TAAHHÜT BEYANI << Fihrist-Ana sayfa >> PROJE KABUL VE TAAHHÜT BEYANI BEYANNAMELER    DÜZELTME BEYAN.    TESCİL TALEPNAMELERİ    DİĞER BEYAN.    MEVZUAT-BEYANNAME Yayın Tarihi: 01.12.2021 Yayınlayan: MEHMET MERT ÖKDEM Konu: Proje Kabul ve Taahhüt Beyanı İçerik: Mali Danışmanlık-111-20690-03.06.2020 Sayın …… Noteri İlgi: 23.08.2019 tarih ve 2019/Muh.160 sayılı yazınız. İlgi yazınız ekinde bulunan “Proje Kabul ve Taahhüt Beyanları” başlıklı işlem örneğinin, ilgilisince, tasdikinin talep edildiği belirtilerek, işlem örneğinden tahsil edilmesi gereken harç ve damga vergisi hakkında Birliğimiz görüşü istenilmiş olup konu hakkında Gelir İdaresi Başkanlığından görüş talep edilmiştir. Gelir İdaresi Başkanlığından cevaben alınan, Yönetim Kurulumuzun 11.05.2020 günlü toplantısında görüşülen 21.04.2020 günlü ve 46732 sayılı yazıda; “İlgide kayıtlı yazınız ve eklerinin incelenmesinden, \"Proje Kabul ve Taahhüt Beyanları\" başlıklı işlem örneğinin damga vergisinden istisna olup olmadığı, damga vergisi ve harca tabi olması durumunda nispi mi yoksa maktu olarak mı alınacağı hususlarında Başkanlığımız görüşünün talep edildiği anlaşılmaktadır. 488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu; 3 üncü maddesinde, damga vergisi mükellefinin kağıtları imzalayanlar olduğu; 4 üncü maddesinde, bir kağıdın tabi olacağı verginin tayini için o kağıdın mahiyetine bakılacağı ve buna göre tabloda yazılı vergisi bulunacağı, kağıtların mahiyetlerinin tayininde, şekli kanunlarda belirtilmiş olanlarda kanunlardaki adlarına, belirtilmemiş olanlarda üzerlerindeki yazının tazammun ettiği hüküm ve manaya bakılacağı, mahiyeti tayin edilmek istenen kağıt üzerinde başka bir kağıda atıf yapılmışsa, atıf yapılan kağıdın hükümlerine nazaran iktisap ettiği mahiyete göre vergi alınacağı; 9 uncu maddesinde, Kanuna ekli (2) sayılı tabloda yazılı kağıtların damga vergisinden müstesna olduğu hükümlerine yer verilmiştir. Anılan Kanuna ekli (1) sayılı tablonun, \"I.Akitlerle ilgili kağıtlar\" başlıklı bölümünün A/1 fıkrasında, belli parayı ihtiva eden mukavelenameler, taahhütnameler ve temliknamelerin nispi damga vergisine tabi tutulacağı; Kanuna ekli (2) sayılı tablonun \"I.Resmi işlerle ilgili kâğıtlar\" başlıklı bölümünün C/18 fıkrasında, çiftçiler tarafından ziraî faaliyetleri ile ilgili olarak resmi dairelere verilen taahhütnamelerin damga vergisinden istisna olacağı; \"IIl-İşçiler, çiftçiler ve göçmenlerle ilgili kağıtlar\" başlıklı bölümünün (10) numaralı fıkrasında ise, tarımsal destekleme programları kapsamında hibe desteği sağlanması uygun görülen yatırım projelerine ilişkin olarak proje sahipleri ile Tarım ve Köyişleri Bakanlığı arasında düzenlenen kağıtların damga vergisinden istisna edileceği hükme bağlanmıştır. 492 sayılı Harçlar Kanununun 38 inci maddesinin birinci fıkrasında, \"Noter işlemlerinden bu kanuna bağlı (2) sayılı tarifede yazılı olanları noter harçlarına tabidir.\" denilmiş olup, Kanuna bağlı (2) sayılı tarifenin I/1 inci maddesinde, muayyen bir meblağı ihtiva eden her nevi senet, mukavelename ve kağıtlardan beher imza için nispi oranda harç alınacağı hüküm altına alınmıştır. Buna göre, ilgi yazınız ekinde imzasız örneği yer alan \"Proje Kabul ve Taahhüt Beyanları\" başlıklı kağıdın içeriğinden, tarımsal destekleme programları kapsamında hibe desteği sağlanması uygun görülen yatırım projesine ilişkin olmadığı, proje kabulü öncesinde ilgili bakanlığa verilmek üzere düzenlendiği dikkate alındığında, söz konusu kağıdın 488 sayılı Kanuna ekli (2) sayılı tablonun III/10 fıkrası kapsamında değerlendirilmesi ve damga vergisinden istisna edilmesi mümkün değildir. Öte yandan, somut olaya ilişkin imzalı kağıt örneği ekte yer almamakla birlikte yazınız ekinde yer alan \"Proje Kabul ve Taahhüt Beyanları\" başlıklı kağıdın içeriği ile aynı şekilde düzenlenmiş olması kaydıyla, çiftçiler tarafından ziraî faaliyetleri ile ilgili olarak Tarım ve Orman Bakanlığına verilmek üzere düzenlendiğinin ilgili Bakanlıktan alınacak yazı ile tevsiki koşuluyla, söz konusu kağıdın 488 sayılı Kanuna ekli (2) sayılı tablonun I/C-18 fıkrası kapsamında damga vergisinden istisna tutulması mümkün bulunmaktadır. Bu hususun tevsik edilememesi halinde ise \"Proje Kabul ve Taahhüt Beyanları\" başlıklı kağıdın, ihtiva ettiği üretim planlamasında taahhüt edilen brüt gelir tutarı üzerinden 488 sayılı Kanuna ekli (1) sayılı tablonun I/A-1 fıkrasına göre nispi damga vergisine tabi tutulması gerekmektedir. Diğer taraftan, bedel içeren \"Proje Kabul ve Taahhüt Beyanları\" başlıklı söz konusu kağıdın, ihtiva ettiği üretim planlamasında taahhüt edilen brüt gelir tutarı üzerinden 492 sayılı Kanuna bağlı (2) sayılı tarifenin I/1 maddesine göre nispi harca tabi tutulması gerektiği tabiidir.” denilmektedir. Gelir İdaresi Başkanlığı görüşüne göre, “Proje Kabul ve Taahhüt Beyanları” başlıklı işlem örneğinden, kağıdın ihtiva ettiği, üretim planlamasında taahhüt edilen brüt gelir tutarı üzerinden nispi harç tahsil edilmesi gerektiği, Diğer taraftan, bahse konu işlemin, çiftçiler tarafından zirai faaliyetleri ile olarak Tarım ve Orman Bakanlığına verilmek üzere düzenlenmiş olduğunun, ilgilisince, Bakanlıktan alınacak bir yazı ile tevsik edilmesi durumunda damga vergisinden istisna edilmesi gerektiği, İşlemin zirai faaliyetler ile ilgili olarak Tarım ve Orman Bakanlığına verilmek üzere düzenlenmiş olduğunun bir yazı ile tevsik edilememesi durumunda, yine kağıdın ihtiva ettiği, üretim planlamasında taahhüt edilen brüt gelir tutarı üzerinden nispi damga vergisinin tahsil edilmesi gerektiği anlaşılmaktadır. Bilgilerinize rica ederim. Dursun CİN Başkan Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "PROJE KABUL VE TAAHHÜT BEYANI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fproje-kabul-ve-taahhut-beyani.html",
        "title": "",
        "target": "",
        "type": "internal"
      },
      {
        "text": "PROJE KABUL VE TAAHHÜT BEYANI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?proje-kabul-ve-taahhut-beyani.html",
        "title": "",
        "target": "_top",
        "type": "internal"
      },
      {
        "text": "BEYANNAMELER",
        "href": "beyannameler-dizini.html",
        "title": "BEYANNAMELER-FIHRIST",
        "target": "",
        "type": "internal"
      },
      {
        "text": "DÜZELTME BEYAN.",
        "href": "duzeltme-beyannameleri-dizini.html",
        "title": "DUZELTME-BEYANNAMELERI-FIHRIST",
        "target": "",
        "type": "internal"
      },
      {
        "text": "TESCİL TALEPNAMELERİ",
        "href": "tescil-talepnameleri-dizini.html",
        "title": "TESCIL-TALEPNAMELERI-FIHRIST",
        "target": "",
        "type": "internal"
      },
      {
        "text": "DİĞER BEYAN.",
        "href": "beyannameler-diger-dizini.html",
        "title": "DIGER-BEYANNAMELER-FIHRIST",
        "target": "",
        "type": "internal"
      },
      {
        "text": "MEVZUAT-BEYANNAME",
        "href": "beyanname-mevzuat.html",
        "title": "BEYANNAME-MEVZUAT",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "PROJE KABUL VE TAAHHÜT BEYANI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>PROJE KABUL VE TAAHHÜT BEYANI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi: 01.12.2021 Yayınlayan: MEHMET MERT ÖKDEM Konu: Proje Kabul ve Taahhüt Beyanı İçerik: Mali Danışmanlık-111-20690-03.06.2020 &nbsp; &nbsp; Sayın …… Noteri&nbsp; &nbsp; İlgi:&nbsp;\" />\n\n   <link rel=\"canonical\" content=\"noterlikrehberi.net/rehber/index.html?proje-kabul-ve-taahhut-beyani.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"proje-kabul-ve-taahhut-beyani.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"PROJE KABUL VE TAAHHÜT BEYANI\",\n\n   mailsubject: \"Tavsiye: Noterlik Rehberi - PROJE KABUL VE TAAHHÜT BEYANI &nbsp; &nbsp;BEYANNAMELER&nbsp; &nbsp;DÜZELTME BEYAN.&nbsp; &nbsp;TESCİL TALEPNAMELERİ&nbsp; &nbsp;DİĞER BEYAN.&nbsp; &nbsp;MEVZUAT-BEYANNAME\",\n\n   sharesubject: \"Noterlik Rehberi - PROJE KABUL VE TAAHHÜT BEYANI &nbsp; &nbsp;BEYANNAMELER&nbsp; &nbsp;DÜZELTME BEYAN.&nbsp; &nbsp;TESCİL TALEPNAMELERİ&nbsp; &nbsp;DİĞER BEYAN.&nbsp; &nbsp;MEVZUAT-BEYANNAME\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"PROJE-KABUL-VE-TAAHHUT-BEYANI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"proje-kabul-ve-taahhut-beyani.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?proje-kabul-ve-taahhut-beyani.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?proje-kabul-ve-taahhut-beyani.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?proje-kabul-ve-taahhut-beyani.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?proje-kabul-ve-taahhut-beyani.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fproje-kabul-ve-taahhut-beyani.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>PROJE KABUL VE TAAHHÜT BEYANI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?proje-kabul-ve-taahhut-beyani.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">PROJE KABUL VE TAAHHÜT BEYANI</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"beyannameler-dizini.html\" class=\"topiclink\" title=\"BEYANNAMELER-FIHRIST\">BEYANNAMELER</a>  &nbsp; <a href=\"duzeltme-beyannameleri-dizini.html\" class=\"topiclink\" title=\"DUZELTME-BEYANNAMELERI-FIHRIST\">DÜZELTME BEYAN.</a>  &nbsp; <a href=\"tescil-talepnameleri-dizini.html\" class=\"topiclink\" title=\"TESCIL-TALEPNAMELERI-FIHRIST\">TESCİL TALEPNAMELERİ</a>  &nbsp; <a href=\"beyannameler-diger-dizini.html\" class=\"topiclink\" title=\"DIGER-BEYANNAMELER-FIHRIST\">DİĞER BEYAN.</a>  &nbsp; <a href=\"beyanname-mevzuat.html\" class=\"topiclink\" title=\"BEYANNAME-MEVZUAT\">MEVZUAT-BEYANNAME</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"background: #ffffff;\"><span style=\"font-weight: bold;\">Yayın Tarihi: </span>01.12.2021</p>\n\n<p style=\"background: #ffffff;\"><span style=\"font-weight: bold;\">Yayınlayan: </span>MEHMET MERT ÖKDEM</p>\n\n<p style=\"background: #ffffff;\"><span style=\"font-weight: bold;\">Konu: </span>Proje Kabul ve Taahhüt Beyanı</p>\n\n<p style=\"background: #ffffff;\"><span style=\"font-weight: bold;\">İçerik: </span>Mali Danışmanlık<span style=\"font-weight: bold;\">-111-20690-03.06.2020</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Sayın …… Noteri </span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">İlgi:  &nbsp;  </span>23.08.2019 tarih ve 2019/Muh.160 sayılı yazınız.<br />\n\n&nbsp;</p>\n\n<p style=\"background: #ffffff; margin: 0 0 7px 0;\"><span style=\"width:48px;display:inline-block\">&nbsp;</span>İlgi yazınız ekinde bulunan “Proje Kabul ve Taahhüt Beyanları” başlıklı işlem örneğinin, ilgilisince, tasdikinin talep edildiği belirtilerek, işlem örneğinden tahsil edilmesi gereken harç ve damga vergisi hakkında Birliğimiz görüşü istenilmiş olup konu hakkında Gelir İdaresi Başkanlığından görüş talep edilmiştir.</p>\n\n<p style=\"background: #ffffff; margin: 0 0 7px 0;\"><span style=\"width:48px;display:inline-block\">&nbsp;</span>Gelir İdaresi Başkanlığından cevaben alınan, Yönetim Kurulumuzun 11.05.2020 günlü toplantısında görüşülen 21.04.2020 günlü ve 46732 sayılı yazıda;</p>\n\n<p style=\"background: #ffffff; margin: 0 0 7px 0;\"><span style=\"width:48px;display:inline-block\">&nbsp;</span><span style=\"font-weight: bold;\">“İlgide kayıtlı yazınız ve eklerinin incelenmesinden, &quot;Proje Kabul ve Taahhüt Beyanları&quot; başlıklı işlem örneğinin damga vergisinden istisna olup olmadığı, damga vergisi ve harca tabi olması durumunda nispi mi yoksa maktu olarak mı alınacağı hususlarında Başkanlığımız görüşünün talep edildiği anlaşılmaktadır.</span></p>\n\n<p style=\"background: #ffffff; margin: 0 0 7px 0;\"><span style=\"width:48px;display:inline-block\">&nbsp;</span><span style=\"font-weight: bold;\">488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu; 3 üncü maddesinde, damga vergisi mükellefinin kağıtları imzalayanlar olduğu; 4 üncü maddesinde, bir kağıdın tabi olacağı verginin tayini için o kağıdın mahiyetine bakılacağı ve buna göre tabloda yazılı vergisi bulunacağı, kağıtların mahiyetlerinin tayininde, şekli kanunlarda belirtilmiş olanlarda kanunlardaki adlarına, belirtilmemiş olanlarda üzerlerindeki yazının tazammun ettiği hüküm ve manaya bakılacağı, mahiyeti tayin edilmek istenen kağıt üzerinde başka bir kağıda atıf yapılmışsa, atıf yapılan kağıdın hükümlerine nazaran iktisap ettiği mahiyete göre vergi alınacağı; 9 uncu maddesinde, Kanuna ekli (2) sayılı tabloda yazılı kağıtların damga vergisinden müstesna olduğu hükümlerine yer verilmiştir.</span></p>\n\n<p style=\"background: #ffffff; margin: 0 0 7px 0;\"><span style=\"width:48px;display:inline-block\">&nbsp;</span><span style=\"font-weight: bold;\">Anılan Kanuna ekli (1) sayılı tablonun, &quot;I.Akitlerle ilgili kağıtlar&quot; başlıklı bölümünün A/1 fıkrasında, belli parayı ihtiva eden mukavelenameler, taahhütnameler ve temliknamelerin nispi damga vergisine tabi tutulacağı;</span> <span style=\"font-weight: bold;\">Kanuna ekli (2) sayılı tablonun &quot;I.Resmi işlerle ilgili kâğıtlar&quot; başlıklı bölümünün C/18 fıkrasında, çiftçiler tarafından ziraî faaliyetleri ile ilgili olarak resmi dairelere verilen taahhütnamelerin damga vergisinden istisna olacağı;</span> <span style=\"font-weight: bold;\">&quot;IIl-İşçiler, çiftçiler ve göçmenlerle ilgili kağıtlar&quot; başlıklı bölümünün (10) numaralı fıkrasında ise, tarımsal destekleme programları kapsamında hibe desteği sağlanması uygun görülen yatırım projelerine ilişkin olarak proje sahipleri ile Tarım ve Köyişleri Bakanlığı arasında düzenlenen kağıtların damga vergisinden istisna edileceği hükme bağlanmıştır.</span></p>\n\n<p style=\"background: #ffffff; margin: 0 0 7px 0;\"><span style=\"width:48px;display:inline-block\">&nbsp;</span><span style=\"font-weight: bold;\">492 sayılı Harçlar Kanununun 38 inci maddesinin birinci fıkrasında, &quot;Noter işlemlerinden bu kanuna bağlı (2) sayılı tarifede yazılı olanları noter harçlarına tabidir.&quot; denilmiş olup,</span> <span style=\"font-weight: bold;\">Kanuna bağlı (2) sayılı tarifenin I/1 inci maddesinde, muayyen bir meblağı ihtiva eden her nevi senet, mukavelename ve kağıtlardan beher imza için nispi oranda harç alınacağı hüküm altına alınmıştır.</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Buna göre, ilgi yazınız ekinde imzasız örneği yer alan &quot;Proje Kabul ve Taahhüt Beyanları&quot; başlıklı kağıdın içeriğinden, tarımsal destekleme programları kapsamında hibe desteği sağlanması uygun görülen yatırım projesine ilişkin olmadığı, proje kabulü öncesinde</span> <span style=\"font-weight: bold;\">ilgili bakanlığa verilmek üzere düzenlendiği dikkate alındığında, söz konusu kağıdın 488 sayılı Kanuna ekli (2) sayılı tablonun III/10 fıkrası kapsamında değerlendirilmesi ve damga vergisinden istisna edilmesi mümkün değildir.</span></p>\n\n<p style=\"background: #ffffff; margin: 0 0 7px 0;\"><span style=\"width:48px;display:inline-block\">&nbsp;</span><span style=\"font-weight: bold;\">Öte yandan, somut olaya ilişkin imzalı kağıt örneği ekte yer almamakla birlikte yazınız ekinde yer alan &quot;Proje Kabul ve Taahhüt Beyanları&quot; başlıklı kağıdın içeriği ile aynı şekilde düzenlenmiş olması kaydıyla, çiftçiler tarafından ziraî faaliyetleri ile ilgili olarak Tarım ve Orman Bakanlığına verilmek üzere düzenlendiğinin ilgili Bakanlıktan alınacak yazı ile tevsiki koşuluyla, söz konusu kağıdın 488 sayılı Kanuna ekli (2) sayılı tablonun I/C-18 fıkrası kapsamında damga vergisinden istisna tutulması mümkün bulunmaktadır. Bu hususun tevsik edilememesi halinde ise &quot;Proje Kabul ve Taahhüt Beyanları&quot; başlıklı kağıdın, ihtiva ettiği üretim planlamasında taahhüt edilen brüt gelir tutarı üzerinden 488 sayılı Kanuna ekli (1) sayılı tablonun I/A-1 fıkrasına göre nispi damga vergisine tabi tutulması gerekmektedir.</span></p>\n\n<p style=\"background: #ffffff; margin: 0 0 7px 0;\"><span style=\"width:48px;display:inline-block\">&nbsp;</span><span style=\"font-weight: bold;\">Diğer taraftan, bedel içeren &quot;Proje Kabul ve Taahhüt Beyanları&quot; başlıklı söz konusu kağıdın, ihtiva ettiği üretim planlamasında taahhüt edilen brüt gelir tutarı üzerinden 492 sayılı Kanuna bağlı (2) sayılı tarifenin I/1 maddesine göre nispi harca tabi tutulması gerektiği tabiidir.” </span>denilmektedir.</p>\n\n<p style=\"background: #ffffff; margin: 0 0 7px 0;\"><span style=\"width:48px;display:inline-block\">&nbsp;</span>Gelir İdaresi Başkanlığı görüşüne göre, “Proje Kabul ve Taahhüt Beyanları” başlıklı işlem örneğinden, kağıdın ihtiva ettiği, üretim planlamasında taahhüt edilen brüt gelir tutarı üzerinden nispi harç tahsil edilmesi gerektiği,</p>\n\n<p style=\"text-indent: 28px; background: #ffffff; margin: 0 0 7px 0;\">  &nbsp; &nbsp;Diğer taraftan, bahse konu işlemin, çiftçiler tarafından zirai faaliyetleri ile olarak Tarım ve Orman Bakanlığına verilmek üzere düzenlenmiş olduğunun, ilgilisince, Bakanlıktan alınacak bir yazı ile tevsik edilmesi durumunda damga vergisinden istisna edilmesi gerektiği,</p>\n\n<p style=\"text-indent: 28px; background: #ffffff; margin: 0 0 7px 0;\">  &nbsp; &nbsp;İşlemin zirai faaliyetler ile ilgili olarak Tarım ve Orman Bakanlığına verilmek üzere düzenlenmiş olduğunun bir yazı ile tevsik edilememesi durumunda, yine kağıdın ihtiva ettiği, üretim planlamasında taahhüt edilen brüt gelir tutarı üzerinden nispi damga vergisinin tahsil edilmesi gerektiği anlaşılmaktadır. Bilgilerinize rica ederim. </p>\n\n<p style=\"text-indent: 28px; background: #ffffff; margin: 0 0 7px 0;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Dursun CİN</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"proje-kabul-ve-taahhut-beyani.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:27:04.707564"
}