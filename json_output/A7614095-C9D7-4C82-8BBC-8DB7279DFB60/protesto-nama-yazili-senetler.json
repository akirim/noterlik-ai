{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\protesto-nama-yazili-senetler.html",
    "title": "NAMA YAZILI SENETLER",
    "description": "Yayın Tarihi:14.02.2019 Yayınlayan:HÜLYA YILMAZ Konu: Protesto-Nama yazılı senetler İçerik:Hukuki Danışmanlık – 13/02/2019    Konu: Nama Yazılı Senetler \t  İlgi :    09.01",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ NAMA YAZILI SENETLER Email Gönder NAMA YAZILI SENETLER << Fihrist-Ana sayfa >> NAMA YAZILI SENETLER PROTESTO    BANKA PRO    ŞAHIS PRO    ŞARTLARI    MEVZUAT    26 SAYILI GENELGE Yayın Tarihi:14.02.2019 Yayınlayan:HÜLYA YILMAZ Konu: Protesto-Nama yazılı senetler İçerik:Hukuki Danışmanlık – 13/02/2019 Konu: Nama Yazılı Senetler İlgi :    09.01.2019 tarih ve 2019/5 Muh. sayılı yazınız. İlgi yazınız Yönetim Kurulunun 04.02.2019 tarihli toplantısında görüşülmüştür. 1 – Türk Ticaret Kanununun 778 nci maddesi, poliçelerin cirosuna ilişkin olarak aynı Yasanın 681 nci maddesine atıf yaptığı için nama yazılı bir sendin protestosu mümkün olmakla birlikte; Türk Ticaret Kanununun 654 üncü maddesi uyarınca,  belli bir kişinin adına yazılı olup da onun emrine kaydını içermeyen ve kanunen de emre yazılı senetlerden sayılmayan kıymetli evrak nama yazılı senet sayılır, Türk Ticaret Kanununun 776 ncı maddesinin 1/e bendi uyarınca; bononun “kime veya kimin emrine ödenecek ise onun adını” taşıması gerekeceği, Belli bir şahıs namına yazılı olup da onun “emrine” kaydını ihtiva etmeyen senetler ile poliçe, bono ve çek gibi senetlerin üzerine “emre değildir” yazılarak nama yazılı senede dönüştürülebileceği, Ayrıca; ciranta ya da keşidecinin bono üzerine koyacakları bir kayıtla senedin ciro edilmesini yasaklayabileceği, keşideci tarafından konulan ciro edilemeyeceği kaydının senedi nama yazılı hale getirmesine karşın, ciranta tarafından konulan ciro edilemeyeceği kaydının senedi nama yazılı hale getirmeyeceği, Türk Ticaret Kanununun 647 nci maddesinin (1) Mülkiyet veya sınırlı bir ayni hak kurulması amacıyla kıymetli evrakın devri için her halde senet üzerindeki zilyetliğin devri şarttır. (2) Bundan başka emre yazılı senetlerde ciroya, nama yazılı senetlerde yazılı bir devir beyanına da gerek vardır. Bu beyan kıymetli evrakın veya ayrı bir kağıdın üzerine yazılabilir. Hükümleri uyarınca, nama yazılı senetlerin devri için, borçlunun onayına gerek olmaksızın yazılı temlik beyanında bulunulması ve senet zilyetliğinin devralana geçirilmesinin, temlikin de Borçlar Kanununun 183 ve devamı maddeleri gereğince yapılmasının gerekeceği, temlik beyanının senet ya da ayrı bir kağıt  (alonj) üzerine yazılabileceği, Nama yazılı senetler üzerine yazılan ve hakkın devrini de içeren tam cironun, alacağın temliki hükümleri ötesinde emre yazılı senetlerdeki cironun devre ilişkin sonuçlarını yaratmasının mümkün olmadığı, Bu sebeplerle; a) Nama senedin de vadesinde ödenmemesi halinde, hamilin (namına senet düzenlenen alacaklının) istemi üzerine protestosunun yapılabileceği, b) Nama yazılı bir senedin arkasına temlik edildiği yazılarak, bir başkasına zilyetliğinin devredilmesi halinde, bu şahsın alacağını, alacağın temliki hükümlerine göre istemesi gerektiği, bunun talebi üzerine protesto çekilemeyeceği, c) Nama yazılı bononun ciro edilmesi halinde ise kambiyo senedi vasfının ortadan kalkması nedeniyle, senedi bu yolla ele geçiren hamilin istemi nedeniyle protesto düzenlenemeyeceği, d) Yazı ekinde gönderilen örnekte olduğu gibi; “iş bu nama yazılı senedim” mukabilinde ….A.Ş. veya emrühavalesine .... Ödeyeceğim, şeklinde yazılarak, senedin hem nama hem de emre yazılı hale getirilmesi mümkün olmayıp, bu halde bononun unsurlarının ortadan kaldırılması nedeniyle protesto isteminin kabul edilmemesi gerektiği, 2 - Yargıtay Hukuk Genel Kurulunun 20.06.2001 gün, 2001/12-496 Esas, 2001/534 Karar; Yargıtay 12. Hukuk Dairesinin 31.03.1997 gün ve 1997/3647-3946 Esas – Karar; 17.01.2002 tarih, 2001/22030 Esas, 2002/473 Karar, 02.04.2007gün, 2007/5061- 6272 Esas- Karar sayılı ilamlarında da açıklandığı üzere, Bono kayıtsız şartsız muayyen bir bedeli ödeme vaadini taşıyorsa da üzerinde teminat olarak alındığının açıklanmasının, neyin teminatı olduğunun bono metninde ayrıca açıklanmadığı sürece bono vasfına etkili olmadığı, bir başka deyişle, senet metnine ya da arkasına  \"işbu senet teminattır\" veya \"teminat senedidir\" gibi şerhlerin yazılması, neyin teminatı olduğunun açıkça belirtmediği sürece, kambiyo senedi olma vasfını kaybettirmeyeceğinden protesto düzenlenmesine engel olmayacağı  düşünülmektedir. Bilgi ve takdirlerinize rica ederim. Dursun CİN Başkan 13/02/2019 H. Danışmanlık Personeli          : F.KORKMAZ 13/02/2019 Hukuki Danışman                        : Ş.ARTAR 13/02/2019 Genel Sekreter Yard.                   : B.EMEL 13/02/2019 Genel Sekreter                             : İ.GÜL Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "NAMA YAZILI SENETLER",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fprotesto-nama-yazili-senetler.html",
        "title": "",
        "target": "",
        "type": "internal"
      },
      {
        "text": "NAMA YAZILI SENETLER",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?protesto-nama-yazili-senetler.html",
        "title": "",
        "target": "_top",
        "type": "internal"
      },
      {
        "text": "PROTESTO",
        "href": "protestolar.html",
        "title": "PROTESTO",
        "target": "",
        "type": "internal"
      },
      {
        "text": "BANKA PRO",
        "href": "protesto-banka.html",
        "title": "BANKA PROTESTOSU",
        "target": "",
        "type": "internal"
      },
      {
        "text": "ŞAHIS PRO",
        "href": "protesto-sahis.html",
        "title": "ŞAHIS PROTESTOSU",
        "target": "",
        "type": "internal"
      },
      {
        "text": "ŞARTLARI",
        "href": "protesto-sartlari.html",
        "title": "PROTESTO ŞARTLARI",
        "target": "",
        "type": "internal"
      },
      {
        "text": "MEVZUAT",
        "href": "protesto-mevzuati-dizini.html",
        "title": "PROTESTO MEVZUATI",
        "target": "",
        "type": "internal"
      },
      {
        "text": "26 SAYILI GENELGE",
        "href": "protesto-hak-birlestirilmis-26-sayili-genelge.html",
        "title": "PROTESTO-HAK-BIRLESTIRILMIS-26-SAYILI-GENELGE",
        "target": "",
        "type": "internal"
      },
      {
        "text": "Türk Ticaret Kanunu",
        "href": "turk-ticaret-kanunu.html#778",
        "title": "",
        "target": "",
        "type": "internal"
      },
      {
        "text": "Türk Ticaret Kanunu",
        "href": "turk-ticaret-kanunu.html#654",
        "title": "",
        "target": "",
        "type": "internal"
      },
      {
        "text": "Türk Ticaret Kanunu",
        "href": "turk-ticaret-kanunu.html#776",
        "title": "",
        "target": "",
        "type": "internal"
      },
      {
        "text": "Türk Ticaret Kanunu",
        "href": "turk-ticaret-kanunu.html#647",
        "title": "",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "NAMA YAZILI SENETLER"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>NAMA YAZILI SENETLER</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:14.02.2019 Yayınlayan:HÜLYA YILMAZ Konu: Protesto-Nama yazılı senetler İçerik:Hukuki Danışmanlık –&nbsp;13/02/2019&nbsp; &nbsp; Konu: Nama Yazılı Senetler \t &nbsp;İlgi :&nbsp; &nbsp; 09.01\" />\n\n   <link rel=\"canonical\" content=\"noterlikrehberi.net/rehber/index.html?protesto-nama-yazili-senetler.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"protesto-nama-yazili-senetler.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"NAMA YAZILI SENETLER\",\n\n   mailsubject: \"Tavsiye: Noterlik Rehberi - NAMA YAZILI SENETLER &nbsp; &nbsp;PROTESTO&nbsp; &nbsp;BANKA PRO&nbsp; &nbsp;ŞAHIS PRO&nbsp; &nbsp;ŞARTLARI&nbsp; &nbsp;MEVZUAT&nbsp; &nbsp;26 SAYILI GENELGE\",\n\n   sharesubject: \"Noterlik Rehberi - NAMA YAZILI SENETLER &nbsp; &nbsp;PROTESTO&nbsp; &nbsp;BANKA PRO&nbsp; &nbsp;ŞAHIS PRO&nbsp; &nbsp;ŞARTLARI&nbsp; &nbsp;MEVZUAT&nbsp; &nbsp;26 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"PROTESTO-NAMA-YAZILI-SENETLER\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"protesto-nama-yazili-senetler.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?protesto-nama-yazili-senetler.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?protesto-nama-yazili-senetler.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?protesto-nama-yazili-senetler.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?protesto-nama-yazili-senetler.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fprotesto-nama-yazili-senetler.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>NAMA YAZILI SENETLER</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?protesto-nama-yazili-senetler.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">NAMA YAZILI SENETLER</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"protestolar.html\" class=\"topiclink\" title=\"PROTESTO\">PROTESTO</a>  &nbsp; <a href=\"protesto-banka.html\" class=\"topiclink\" title=\"BANKA PROTESTOSU\">BANKA PRO</a>  &nbsp; <a href=\"protesto-sahis.html\" class=\"topiclink\" title=\"ŞAHIS PROTESTOSU\">ŞAHIS PRO</a>  &nbsp; <a href=\"protesto-sartlari.html\" class=\"topiclink\" title=\"PROTESTO ŞARTLARI\">ŞARTLARI</a>  &nbsp; <a href=\"protesto-mevzuati-dizini.html\" class=\"topiclink\" title=\"PROTESTO MEVZUATI\">MEVZUAT</a>  &nbsp; <a href=\"protesto-hak-birlestirilmis-26-sayili-genelge.html\" class=\"topiclink\" title=\"PROTESTO-HAK-BIRLESTIRILMIS-26-SAYILI-GENELGE\">26 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi:14.02.2019</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan:HÜLYA YILMAZ</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu: Protesto-Nama yazılı senetler</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İçerik:Hukuki Danışmanlık – 13/02/2019 </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu: Nama Yazılı Senetler</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi :  &nbsp; 09.01.2019 tarih ve 2019/5 Muh. sayılı yazınız. </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; İlgi yazınız Yönetim Kurulunun 04.02.2019 tarihli toplantısında görüşülmüştür.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 1 – <a href=\"turk-ticaret-kanunu.html#778\" class=\"topiclink\">Türk Ticaret Kanunu</a>nun 778 nci maddesi, poliçelerin cirosuna ilişkin olarak aynı Yasanın 681 nci maddesine atıf yaptığı için nama yazılı bir sendin protestosu mümkün olmakla birlikte;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; </span><a href=\"turk-ticaret-kanunu.html#654\" class=\"topiclink\">Türk Ticaret Kanunu</a><span class=\"f_Arial12\">nun 654 üncü maddesi uyarınca,  belli bir kişinin adına yazılı olup da onun emrine kaydını içermeyen ve kanunen de emre yazılı senetlerden sayılmayan kıymetli evrak nama yazılı senet sayılır,</span><br />\n\n&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; </span><a href=\"turk-ticaret-kanunu.html#776\" class=\"topiclink\">Türk Ticaret Kanunu</a><span class=\"f_Arial12\">nun 776 ncı maddesinin 1/e bendi uyarınca; bononun “kime veya kimin emrine ödenecek ise onun adını” taşıması gerekeceği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Belli bir şahıs namına yazılı olup da onun “emrine” kaydını ihtiva etmeyen senetler ile poliçe, bono ve çek gibi senetlerin üzerine “emre değildir” yazılarak nama yazılı senede dönüştürülebileceği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Ayrıca; ciranta ya da keşidecinin bono üzerine koyacakları bir kayıtla senedin ciro edilmesini yasaklayabileceği, keşideci tarafından konulan ciro edilemeyeceği kaydının senedi nama yazılı hale getirmesine karşın, ciranta tarafından konulan ciro edilemeyeceği kaydının senedi nama yazılı hale getirmeyeceği, </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp;  </span><a href=\"turk-ticaret-kanunu.html#647\" class=\"topiclink\">Türk Ticaret Kanunu</a><span class=\"f_Arial12\">nun 647 nci maddesinin (1) Mülkiyet veya sınırlı bir ayni hak kurulması amacıyla kıymetli evrakın devri için her halde senet üzerindeki zilyetliğin devri şarttır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;(2) Bundan başka emre yazılı senetlerde ciroya, nama yazılı senetlerde yazılı bir devir beyanına da gerek vardır. Bu beyan kıymetli evrakın veya ayrı bir kağıdın üzerine yazılabilir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Hükümleri uyarınca, nama yazılı senetlerin devri için, borçlunun onayına gerek olmaksızın yazılı temlik beyanında bulunulması ve senet zilyetliğinin devralana geçirilmesinin, temlikin de Borçlar Kanununun 183 ve devamı maddeleri gereğince yapılmasının gerekeceği, temlik beyanının senet ya da ayrı bir kağıt &nbsp;(alonj) üzerine yazılabileceği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Nama yazılı senetler üzerine yazılan ve hakkın devrini de içeren tam cironun, alacağın temliki hükümleri ötesinde emre yazılı senetlerdeki cironun devre ilişkin sonuçlarını yaratmasının mümkün olmadığı,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Bu sebeplerle;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; a) Nama senedin de vadesinde ödenmemesi halinde, hamilin (namına senet düzenlenen alacaklının) istemi üzerine protestosunun yapılabileceği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; b) Nama yazılı bir senedin arkasına temlik edildiği yazılarak, bir başkasına zilyetliğinin devredilmesi halinde, bu şahsın alacağını, alacağın temliki hükümlerine göre istemesi gerektiği, bunun talebi üzerine protesto çekilemeyeceği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; c) Nama yazılı bononun ciro edilmesi halinde ise kambiyo senedi vasfının ortadan kalkması nedeniyle, senedi bu yolla ele geçiren hamilin istemi nedeniyle protesto düzenlenemeyeceği, </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; d) Yazı ekinde gönderilen örnekte olduğu gibi; “iş bu nama yazılı senedim” mukabilinde ….A.Ş. veya emrühavalesine .... Ödeyeceğim, şeklinde yazılarak, senedin hem nama hem de emre yazılı hale getirilmesi mümkün olmayıp, bu halde bononun unsurlarının ortadan kaldırılması nedeniyle protesto isteminin kabul edilmemesi gerektiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 2 - Yargıtay Hukuk Genel Kurulunun 20.06.2001 gün, 2001/12-496 Esas, 2001/534 Karar; Yargıtay 12. Hukuk Dairesinin 31.03.1997 gün ve 1997/3647-3946 Esas – Karar; 17.01.2002 tarih, 2001/22030 Esas, 2002/473 Karar, 02.04.2007gün, 2007/5061- 6272 Esas- Karar sayılı ilamlarında da açıklandığı üzere,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Bono kayıtsız şartsız muayyen bir bedeli ödeme vaadini taşıyorsa da üzerinde teminat olarak alındığının açıklanmasının, neyin teminatı olduğunun bono metninde ayrıca açıklanmadığı sürece bono vasfına etkili olmadığı, bir başka deyişle, senet metnine ya da arkasına  &quot;işbu senet teminattır&quot; veya &quot;teminat senedidir&quot; gibi şerhlerin yazılması, neyin teminatı olduğunun açıkça belirtmediği sürece, kambiyo senedi olma vasfını kaybettirmeyeceğinden protesto düzenlenmesine engel olmayacağı  düşünülmektedir. Bilgi ve takdirlerinize rica ederim. </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Dursun CİN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Başkan </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">13/02/2019 H. Danışmanlık Personeli  &nbsp; &nbsp; &nbsp; &nbsp; : F.KORKMAZ</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">13/02/2019 Hukuki Danışman  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; : Ş.ARTAR</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">13/02/2019 Genel Sekreter Yard.  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;: B.EMEL</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">13/02/2019 Genel Sekreter  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;: İ.GÜL</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"protesto-nama-yazili-senetler.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:27:08.099064"
}