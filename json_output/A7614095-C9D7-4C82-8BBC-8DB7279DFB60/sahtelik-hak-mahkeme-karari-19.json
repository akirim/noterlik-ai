{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\sahtelik-hak-mahkeme-karari-19.html",
    "title": "SAHTE VEKALETNAME İLE ÇEKİLEN PARA - MAHKEME KARARI",
    "description": "T.C.  YARGITAY 11. Hukuk Dairesi Esas No : 2002/6005 Karar No : 2002/6116 Tarih : 14.6.2002   SAHTE VEKALETNAME İLE ÇEKİLEN PARA (Sahte Nüfus Cüzdanı Düzenleyen Nüfus İdares",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ SAHTE VEKALETNAME İLE ÇEKİLEN PARA - MAHKEME KARARI Email Gönder SAHTE VEKALETNAME İLE ÇEKİLEN PARA - MAHKEME KARARI << Fihrist-Ana sayfa >> SAHTE VEKALETNAME İLE ÇEKİLEN PARA - MAHKEME KARARI T.C. YARGITAY 11. Hukuk Dairesi Esas No : 2002/6005 Karar No : 2002/6116 Tarih : 14.6.2002 SAHTE VEKALETNAME İLE ÇEKİLEN PARA (Sahte Nüfus Cüzdanı Düzenleyen Nüfus İdaresinin Sahte Vekaletname Düzenleyen Noterin ve Durumdan Şüphelenmeyen Bankanın Gerekli Özeni Göstermemesi Nedeniyle Sorumlu Olduğu) SAHTE NÜFUS CÜZDANI TANZİMİ (Düzenleyen Nüfus İdaresinin Sahte Vekaletname Düzenleyen Noterin ve Durumdan Şüphelenmeyen Bankanın Gerekli Özeni Göstermemesi Nedeniyle Sorumlu Olduğu) BANKANIN GEREKLİ ÖZENİ GÖSTERMEMESİ (Çekilen Paranın Tahsili - Sahte Nüfus Cüzdanı Düzenleyen Nüfus İdaresinin Sahte Vekaletname Düzenleyen Noterin ve Durumdan Şüphelenmeyen Bankanın Gerekli Özeni Göstermemesi Nedeniyle Sorumlu Olduğu) ÖZET: Sahte nüfus cüzdanı düzenleyen nüfus idaresinin, sahte vekaletname düzenleyen noterin ve durumdan şüphelenmeyen bankanın gerekli özeni göstermediklerini ileri sürerek, ... liranın faiziyle davalılardan tahsiline karar verilmesi isabetlidir. DAVA: Taraflar arasındaki davadan dolayı Kayseri Asliye 1. Hukuk Mahkemesi'nce verilen 05.02.2001 gün ve 1999/875-2001/66 sayılı kararı bozan Daire'nin 15.01.2002 gün ve 2001/7512-2002/169 sayılı kararı aleyhinde davacı vekili ve davalı Ziraat Bankası vekili tarafından karar düzeltilmesi isteğinde bulunulmuş ve karar düzeltme dilekçesinin süresi içinde verildiği de anlaşılmış olmakla, dosya için düzenlenen rapor dinlenildikten ve yine dosya içerisindeki dilekçe, layihalar, duruşma tutanakları ve tüm belgeler okunup, incelendikten sonra gereği görüşülüp düşünüldü: KARAR: Davacı vekili, müvekkilinin damadı olan ve araları açık bulunan dava dışı Bayram Kızmaz'ın müvekkilinin evine girerek nüfus cüzdanını aldığını, daha sonra Nüfus Müdürlüğünden kendi resmi bulunan nüfus cüzdanı çıkarttığını, bu cüzdan ile davalı noter Ahmet Kamaşak'a başvurarak, kendisi ile işbirliği yapan Ayşe Taş'a banka hesabındaki paranın çekilmesi konusunda vekaletname düzenlettirdiğini ve Ayşe'nin bu vekaletnameyi kullanarak müvekkilinin davalı banka şubesine açtığı döviz hesabındaki 17.000 Hollanda Guldenini çektiğini ve sahte nüfus cüzdanı düzenleyen nüfus idaresinin, sahte vekaletname düzenleyen noterin ve durumdan şüphelenmeyen bankanın gerekli özeni göstermediklerini ileri sürerek, 17.000 Hollanda Guldeni karşılığı olan 3.923.430.000.- liranın faiziyle davalılardan tahsilini dava etmiştir. Davalıların tümü, kusursuz olduklarını savunarak davanın reddini istemişlerdir. Mahkemece bütün davalıların kusurlu olduğundan davanın kabulüne karar verilmiştir. Davalıların temyizi üzerine hüküm Dairemizce bozulmuştur. Davacı ve davalı Ziraat Bankası vekili karar düzeltme isteminde bulunmuştur. Yargıtay ilamında benimsenen gerektirici sebeplere göre, davacı ve davalı Ziraat Bankası vekilinin HUMK.nun 440. maddesinde sayılan hallerden hiçbirini ihtiva etmeyen karar düzeltme isteğinin reddi gerekir. SONUÇ: Yukarıda açıklanan nedenlerden dolayı, davacı ve davalı Ziraat Bankası vekilinin karar düzeltme isteğinin HUMK.nun 442. maddesi gereğince REDDİNE, alınması gereken 10.120.0- lira karar düzeltme harcı peşin ödenmiş olduğundan yeniden alınmasına yer olmadığına, 3506 sayılı yasa ile değiştirilen HUMK.nun 442/3. madde hükmü uyarınca, takdiren 54.550.000-lira para cezasının karar düzeltilmesini isteyen davacıdan alınarak Hazine'ye gelir kaydedilmesine, alınmadığı anlaşılan 10.120.000-lira karar düzeltme harcının ve 3506 sayılı yasa ile değiştirilen HUMK.nun 442/3. madde hükmü uyarınca, takdiren 54.550.0- lira para cezasının karar düzeltilmesini isteyen davalıya alınarak Hazine'ye gelir kaydedilmesine, 14.06.2002 tarihinde oybirliğiyle karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "SAHTE VEKALETNAME İLE ÇEKİLEN PARA - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fsahtelik-hak-mahkeme-karari-19.html",
        "title": "",
        "target": "",
        "type": "internal"
      },
      {
        "text": "SAHTE VEKALETNAME İLE ÇEKİLEN PARA - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?sahtelik-hak-mahkeme-karari-19.html",
        "title": "",
        "target": "_top",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "SAHTE VEKALETNAME İLE ÇEKİLEN PARA - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>SAHTE VEKALETNAME İLE ÇEKİLEN PARA - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. &nbsp;YARGITAY 11. Hukuk Dairesi Esas No : 2002/6005 Karar No : 2002/6116 Tarih : 14.6.2002 &nbsp; SAHTE VEKALETNAME İLE ÇEKİLEN PARA (Sahte Nüfus Cüzdanı Düzenleyen Nüfus İdares\" />\n\n   <link rel=\"canonical\" content=\"noterlikrehberi.net/rehber/index.html?sahtelik-hak-mahkeme-karari-19.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"sahtelik-hak-mahkeme-karari-19.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"SAHTE VEKALETNAME İLE ÇEKİLEN PARA - MAHKEME KARARI\",\n\n   mailsubject: \"Tavsiye: Noterlik Rehberi - SAHTE VEKALETNAME İLE ÇEKİLEN PARA - MAHKEME KARARI\",\n\n   sharesubject: \"Noterlik Rehberi - SAHTE VEKALETNAME İLE ÇEKİLEN PARA - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"SAHTELIK-HAK-MAHKEME-KARARI-19\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"sahtelik-hak-mahkeme-karari-19.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?sahtelik-hak-mahkeme-karari-19.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?sahtelik-hak-mahkeme-karari-19.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?sahtelik-hak-mahkeme-karari-19.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?sahtelik-hak-mahkeme-karari-19.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fsahtelik-hak-mahkeme-karari-19.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>SAHTE VEKALETNAME İLE ÇEKİLEN PARA - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?sahtelik-hak-mahkeme-karari-19.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">SAHTE VEKALETNAME İLE ÇEKİLEN PARA - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Normal\">T.C. </p>\n\n<p style=\"line-height: 1.36;\">YARGITAY</p>\n\n<p style=\"line-height: 1.36;\">11. Hukuk Dairesi</p>\n\n<p style=\"line-height: 1.36;\">Esas No : 2002/6005</p>\n\n<p style=\"line-height: 1.36;\">Karar No : 2002/6116</p>\n\n<p style=\"line-height: 1.36;\">Tarih : 14.6.2002</p>\n\n<p style=\"line-height: 1.36;\"><span style=\"font-family: 'Times New Roman',Times,Georgia,serif;\">&nbsp;</span></p>\n\n<p style=\"line-height: 1.36;\">SAHTE VEKALETNAME İLE ÇEKİLEN PARA (Sahte Nüfus Cüzdanı Düzenleyen Nüfus İdaresinin Sahte Vekaletname Düzenleyen Noterin ve Durumdan Şüphelenmeyen Bankanın Gerekli Özeni Göstermemesi Nedeniyle Sorumlu Olduğu)</p>\n\n<p style=\"line-height: 1.36;\">SAHTE NÜFUS CÜZDANI TANZİMİ (Düzenleyen Nüfus İdaresinin Sahte Vekaletname Düzenleyen Noterin ve Durumdan Şüphelenmeyen Bankanın Gerekli Özeni Göstermemesi Nedeniyle Sorumlu Olduğu)</p>\n\n<p style=\"line-height: 1.36;\">BANKANIN GEREKLİ ÖZENİ GÖSTERMEMESİ (Çekilen Paranın Tahsili - Sahte Nüfus Cüzdanı Düzenleyen Nüfus İdaresinin Sahte Vekaletname Düzenleyen Noterin ve Durumdan Şüphelenmeyen Bankanın Gerekli Özeni Göstermemesi Nedeniyle Sorumlu Olduğu)</p>\n\n<p style=\"line-height: 1.36;\"><span style=\"font-family: 'Times New Roman',Times,Georgia,serif;\">&nbsp;</span></p>\n\n<p style=\"line-height: 1.36;\">ÖZET: Sahte nüfus cüzdanı düzenleyen nüfus idaresinin, sahte vekaletname düzenleyen noterin ve durumdan şüphelenmeyen bankanın gerekli özeni göstermediklerini ileri sürerek, ... liranın faiziyle davalılardan tahsiline karar verilmesi isabetlidir.</p>\n\n<p style=\"line-height: 1.36;\">DAVA: Taraflar arasındaki davadan dolayı Kayseri Asliye 1. Hukuk Mahkemesi'nce verilen 05.02.2001 gün ve 1999/875-2001/66 sayılı kararı bozan Daire'nin 15.01.2002 gün ve 2001/7512-2002/169 sayılı kararı aleyhinde davacı vekili ve davalı Ziraat Bankası vekili tarafından karar düzeltilmesi isteğinde bulunulmuş ve karar düzeltme dilekçesinin süresi içinde verildiği de anlaşılmış olmakla, dosya için düzenlenen rapor dinlenildikten ve yine dosya içerisindeki dilekçe, layihalar, duruşma tutanakları ve tüm belgeler okunup, incelendikten sonra gereği görüşülüp düşünüldü:</p>\n\n<p style=\"line-height: 1.36;\">KARAR: Davacı vekili, müvekkilinin damadı olan ve araları açık bulunan dava dışı Bayram Kızmaz'ın müvekkilinin evine girerek nüfus cüzdanını aldığını, daha sonra Nüfus Müdürlüğünden kendi resmi bulunan nüfus cüzdanı çıkarttığını, bu cüzdan ile davalı noter Ahmet Kamaşak'a başvurarak, kendisi ile işbirliği yapan Ayşe Taş'a banka hesabındaki paranın çekilmesi konusunda vekaletname düzenlettirdiğini ve Ayşe'nin bu vekaletnameyi kullanarak müvekkilinin davalı banka şubesine açtığı döviz hesabındaki 17.000 Hollanda Guldenini çektiğini ve sahte nüfus cüzdanı düzenleyen nüfus idaresinin, sahte vekaletname düzenleyen noterin ve durumdan şüphelenmeyen bankanın gerekli özeni göstermediklerini ileri sürerek, 17.000 Hollanda Guldeni karşılığı olan 3.923.430.000.- liranın faiziyle davalılardan tahsilini dava etmiştir.</p>\n\n<p style=\"line-height: 1.36;\">Davalıların tümü, kusursuz olduklarını savunarak davanın reddini istemişlerdir.</p>\n\n<p style=\"line-height: 1.36;\">Mahkemece bütün davalıların kusurlu olduğundan davanın kabulüne karar verilmiştir.</p>\n\n<p style=\"line-height: 1.36;\">Davalıların temyizi üzerine hüküm Dairemizce bozulmuştur.</p>\n\n<p style=\"line-height: 1.36;\">Davacı ve davalı Ziraat Bankası vekili karar düzeltme isteminde bulunmuştur.</p>\n\n<p style=\"line-height: 1.36;\">Yargıtay ilamında benimsenen gerektirici sebeplere göre, davacı ve davalı Ziraat Bankası vekilinin HUMK.nun 440. maddesinde sayılan hallerden hiçbirini ihtiva etmeyen karar düzeltme isteğinin reddi gerekir.</p>\n\n<p style=\"line-height: 1.36;\">SONUÇ: Yukarıda açıklanan nedenlerden dolayı, davacı ve davalı Ziraat Bankası vekilinin karar düzeltme isteğinin HUMK.nun 442. maddesi gereğince REDDİNE, alınması gereken 10.120.0-<span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span>lira karar düzeltme harcı peşin ödenmiş olduğundan yeniden alınmasına yer olmadığına, 3506 sayılı yasa ile değiştirilen HUMK.nun 442/3. madde hükmü uyarınca, takdiren 54.550.000-lira para cezasının karar düzeltilmesini isteyen davacıdan alınarak Hazine'ye gelir kaydedilmesine, alınmadığı anlaşılan 10.120.000-lira karar düzeltme harcının ve 3506 sayılı yasa ile değiştirilen HUMK.nun 442/3. madde hükmü uyarınca, takdiren 54.550.0-<span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span>lira para cezasının karar düzeltilmesini isteyen davalıya alınarak Hazine'ye gelir kaydedilmesine, 14.06.2002 tarihinde oybirliğiyle karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"sahtelik-hak-mahkeme-karari-19.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:27:16.414627"
}