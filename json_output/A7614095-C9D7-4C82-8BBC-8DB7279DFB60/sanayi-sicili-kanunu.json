{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\sanayi-sicili-kanunu.html",
    "title": "SANAYİ SİCİLİ KANUNU",
    "description": "Kanun Numarası: 6948 Kanun Kabul Tarihi: 17/04/1957 Yayımlandığı Resmi Gazete Tarihi: 24/04/1957 Yayımlandığı Resmi Gazete Sayı: 9593    Madde 1 – (Değişik birinci fıkra:",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ SANAYİ SİCİLİ KANUNU Email Gönder SANAYİ SİCİLİ KANUNU << Fihrist-Ana sayfa >> SANAYİ SİCİLİ KANUNU KANUN-YÖNETMELİK V.S    TEBLİĞ-GEN- BAKANLIKLARA AİT     İSTİSNA-MUAFİYETLER    T.N.B MEVZUATI Kanun Numarası: 6948 Kanun Kabul Tarihi: 17/04/1957 Yayımlandığı Resmi Gazete Tarihi: 24/04/1957 Yayımlandığı Resmi Gazete Sayı: 9593 Madde 1 – (Değişik birinci fıkra: 18/6/2017-7033/3 md.) Bir maddenin vasıf, şekil, hassa veya terkibini makine, cihaz, tezgah, alet veya diğer vasıta ve kuvvetlerin yardımı ile veya sadece el emeği ile kısmen veya tamamen değiştirmek veya bu maddeleri işlemek suretiyle devamlı ve seri halinde imal veya istihsal eden yerlerle madenlerin çıkarılıp işlendiği yerler sanayi işletmesi, buralarda yapılan işler sanayi işleri ve buraları işletenler sanayici sayılır. (Değişik ikinci fıkra: 18/6/2017-7033/3 md.) Devamlı ve seri halinde tamirat yapan müesseselerle elektrik veya sair enerji istihsal eden santraller, gemi inşaatı gibi büyük inşaat yerleri ile bilişim teknolojisi ve yazılım üreten işletmeler de bu madde şümulüne girer. El ve ev sanatları ile küçük tamirhaneler bu kanuna tabi değildir. Ancak bunlardan teşkilat, imal ve istihsal ettiği madde nevi ve miktarı bakımından bu kanuna tabi olacakları İktisat ve Ticaret Vekaleti tayin ve ilan edebilir. Madde 2 – (Değişik: 18/6/2017-7033/4 md.) Sanayi işletmelerinin Bilim, Sanayi ve Teknoloji Bakanlığında tutulacak sanayi siciline kaydettirilmesi ve mukabilinde alınacak sanayi sicil belgesinin icabında salahiyetli memurlara ibraz olunması mecburidir. Sanayi işletmeleri üretim faaliyetine başlamadan önce sanayi siciline ön kayıt olmak zorundadır. Sanayi işletmelerine işyeri açma ve çalışma ruhsatı düzenlemesi için sanayi siciline kaydolduğuna dair yazı, işyeri açma ve çalışma ruhsatı veren idareler tarafından aranır. Yeni açılan sanayi işletmeleri, Bilim, Sanayi ve Teknoloji Bakanlığı tarafından tanzim kılınacak beyannameleri faaliyete başladıkları tarihten itibaren 3 üncü madde uyarınca doldurup iki ay içinde Bilim, Sanayi ve Teknoloji Bakanlığına elektronik ortamda göndermekle mükelleftir. Madde 3 – Bu sicile, sanayi işletmelerinin kuruluş ve faaliyeti hakkında malümat, sermaye (Yerli ve yabancı sermaye ile sabit ve mütedavil kıymetler) makina ve tesislerin cinsi, nev'i, miktarı, imal ve istihsal kudretleri gibi bunların bünyelerini ekonomik ve teknik durumlarını belirten ve her sanayi işletmesinin veya kolunun özelliklerine göre iktisat ve Ticaret Vekaletince tesbit edilip ilan edilecek ve ilgililerden bir beyanname ile istenecek olan bilgiler kaydedilir. Madde 4 – Sanayi siciline kaydedilen Sanayi işletmeleri: a) 2 nci maddeye istinaden verilecek beyannamelerde yazılı malümatta bir değişiklik vukuunda; b) İşletmenin daimi veya muvakkat olarak kapatılması veya tekrar faaliyete geçmesi hallerinde; Keyfiyeti, 2 nci madde hükümleri dairesinde İktisat ve Ticaret Vekaletine bir ay zarfında bildirmeye mecburdurlar. Tamir ve temizleme gibi sebeplerle üç aydan az bir müddetle çalışmanın tatil edilmesi, yapılan işler mevsimlik olduğu takdirde muayyen zamanlarda faaliyete geçilmesi veya faaliyetinin tatili halleri bu madde hükmünden hariçtir. Madde 5 – Sanayi işletmeleri bir senelik faaliyetlerini, İktisat ve Ticaret Vekaletince hazırlanacak nümunesine göre dolduracağı senelik işletme cetvellerinde göstermeye ve bu cetvelleri takvim senesi sonundan itibaren en geç dört ay içinde 2 nci maddede yazılı olduğu veçhile İktisat ve Ticaret Vekaletine göndermeye mecburdurlar. Yaptıkları işlerin mevsimlik olması ve bu sebeple hesaplarını takvim yılı sonunda kapatamadıklarından kendilerine Maliye Vekaletince hususi bir ticari yıl tayin edilen sanayi işletmeleri, aldıkları müsaade yazısı tarih ve numarasını birinci fıkrada tayin edilen müddet içinde vekalete bildirmek şartı ile, senelik işletme cetvellerini, Maliye Vekaletince kendileri için tayin edilen hesap devresi sonundan itibaren en geç dört ay içinde ve 2 nci maddede gösterilen usule tevfikan İktisat ve Ticaret Vekaletine göndermeye mecburdurlar. Mücbir sebepleri bildirmek ve bu sebep İktisat ve Ticaret Vekaletince kabul edilmek şartı ile dört ay içinde senelik işletme cetvellerini veremiyeceklere mezkür Vekaletçe munzam bir müddet verilebilir. Madde 6 – Kuruluş maksatları ve istihsallerinin mahiyeti bakımından diğer müesseselerden ayrı şekilde tescil edilmesi ve malumat alınması zaruri görülen sınai işletmeler, Cumhurbaşkanı kararı ile tayin ve tesbit olunur. (1) Madde 7 –Sanayi sicili aleni değildir. Ancak bu kanuna göre alınmış olan malumattan İktisat ve Ticaret Vekaletince veya bu Vekaletin müsaadesi ile istifade edilebilir. Bunun dışında memurlar vazifeleri icabı vakıf oldukları malümatı hiç bir suretle ifşa edemezler. Madde 8 – Bu kanunla ifası mecburi olan muameleler sanayı işletmesi sahibi hakiki şahıs ise bunlar veya var ise işletme müdürleri, hükmi şahıs olduğu takdirde işletme müdürleri tarafından yapılır. Madde 9 – (Değişik: 23/1/2008-5728/223 md.) Bu Kanun hükümlerine tevfikan sanayi işletmelerini müddetinde sanayi siciline tescil ettirmeyenler veya 2 nci maddeye göre verilen beyannamelerde meydana gelen değişiklikleri kapanma ve faaliyete geçme hallerini müddetinde ilgili mercilere bildirmeyenler veya senelik işletme cetvellerini zamanında Sanayi ve Ticaret Bakanlığına göndermeyenlere beşyüz Türk Lirası idari para cezası verilir. Madde 10 – (Değişik: 23/1/2008-5728/224 md.) Sanayi ve Ticaret Bakanlığınca verilen sanayi sicil vesikasını salahiyetli memurlara ibraz etmeyenlere ikiyüzelli Türk Lirası idari para cezası verilir. (Ek fıkra: 18/6/2017-7033/5 md.) Sanayi sicilinde kaydı olmadığı tespit edilen sanayi işletmelerine 9 uncu maddeye göre müddetinde sanayi siciline tescil ettirmeyenler için hükmedilen idari para cezası verilir. Madde 11 – (Değişik: 23/1/2008-5728/225 md.) Bu Kanuna göre istenen malumatı hakikate aykırı olarak bildirenlere bin Türk Lirası idari para cezası verilir. Bu Kanunda yazılı olan idari para cezaları o yerin mülki amiri tarafından verilir. Madde 12 – (Değişik: 23/1/2008-5728/226 md.) Bu Kanuna göre sanayi işletmeleri tarafından verilen malumatı müsaadesiz başkalarına bildiren kamu görevlisi, Türk Ceza Kanununun 258 inci maddesine göre cezalandırılır. Madde 13 – Bu kanunun 9, 10 ve 11 inci maddelerine göre takibat icrası, İktisat ve Ticaret Vekaletinin yazılı müracaatına bağlıdır. Madde 14 – (Mülga: 24/4/2003-4854/6 md.) Madde 15 – Bu kanuna göre açılmış amme davaları hakkında kesinleşmiş olan ilamların bir örneği davayı rüyet eden mahkemece İktisat ve Ticaret Vekaletine gönderilmek üzere mahalli Cumhuriyet Müddeiumumiliğine tevdi olunur. Geçici Madde 1 – (6948 sayılı Kanunun numarasız geçici maddesi olup teselsül için numaralandırılmıştır.) Bu kanunun meriyete girdiği tarihte mevcut olan sanayi işletmeleri faaliyette olsun veya olmasınlar İktisat ve Ticaret Vekaletince tayin ve ilan olunacak müddet içinde mahalli mülkiye amirliğınden veya İktisat ve Ticaret Vekaletinden temin edip dolduracakları sanayi sicil beyannamelerinin 2 nci madde mucibince İktisat ve Ticaret Vekaletine göndermeye mecburdurlar. Bu hususta mücbir sebep beyanı ile müddet istiyenlerin müracaatları tetkik ve icabında kendilerine İktisat ve Ticaret Vekaletince münasip görülen kati mehil verilebilir. Geçici Madde 2 – (Ek: 12/7/2013-6495/2 md.) Faaliyette olup olmadığına bakılmaksızın sanayi işletmelerinden sanayi siciline kayıt olmayanlardan 31/12/2014 tarihine kadar kayıt işlemini tamamlayanlar hakkında bu Kanunun 9 uncu maddesi gereği sanayi siciline tescil ettirmeyenler için öngörülen idari para cezası uygulanmaz. Geçici Madde 3- (Ek fıkra: 18/6/2017-7033/6 md.) Faaliyette olup olmadığına bakılmaksızın sanayi işletmelerinden sanayi siciline kaydolmayanlardan bu maddenin yürürlüğe girdiği tarihten itibaren bir yıl içinde sanayi siciline kaydolup sanayi sicil belgesi alanlar hariç, bu tarihe kadar kaydolmayanlar hakkında bu Kanunun 9 uncu maddesi gereği sanayi siciline tescil ettirmeyenler için öngörülen idari para cezası uygulanır. Bu Kanuna göre işletmesinde meydana gelen değişiklikleri, verilmesi gereken beyannameleri ve senelik işletme cetvellerini bu maddenin yürürlüğe girdiği tarihten önce süresi içinde vermeyenlere idari para cezası uygulanmaz. Madde 16 – Bu kanun neşri tarihinden iki ay sonra mer'iyete girer. Madde 17 – Bu kanunun hükümlerini icraya İcra Vekilleri Heyeti memurdur. 6948 SAYILI KANUNA EK VE DEĞİŞİKLİK GETİREN MEVZUATIN VEYA ANAYASA MAHKEMESİ İPTAL KARARLARININ YÜRÜRLÜĞE GİRİŞ TARİHLERİNİ GÖSTERİR LİSTE Değiştiren Kanunun veya İptal Eden Anayasa Mahkemesi Kararının Numarası 6948 sayılı Kanunun değişen veya iptal edilen maddeleri Yürürlüğe Giriş Tarihi 4854 9, 10, 11, 14 6/5/2003 5728 9, 10, 11, 12 8/2/2008 6495 Geçici Madde 2 2/8/2013 7033 1, 2, 10, Geçici Madde 3 1/7/2017 KHK/698 6 24/6/2018 tarihinde birlikte yapılan Türkiye Büyük Millet Meclisi ve Cumhurbaşkanlığı seçimleri sonucunda Cumhurbaşkanının and içerek göreve başladığı tarihte Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fsanayi-sicili-kanunu.html",
        "title": "",
        "target": "",
        "type": "internal"
      },
      {
        "text": "SANAYİ SİCİLİ KANUNU",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?sanayi-sicili-kanunu.html",
        "title": "",
        "target": "_top",
        "type": "internal"
      },
      {
        "text": "SANAYİ SİCİLİ KANUNU",
        "href": "http://www.mevzuat.gov.tr/MevzuatMetin/1.3.6948.pdf",
        "title": "",
        "target": "_blank",
        "type": "external"
      },
      {
        "text": "KANUN-YÖNETMELİK V.S",
        "href": "kanun-yonetmelik-dizini.html",
        "title": "KANUN-YÖNETMELİK TÜZÜK V.S DİZİNİ",
        "target": "",
        "type": "internal"
      },
      {
        "text": "TEBLİĞ-GEN- BAKANLIKLARA AİT",
        "href": "tebligler-geneleler-dizini-bakanliklara-ait.html",
        "title": "TEBLİĞ-GEN- BAKANLIKLARA AİT ",
        "target": "",
        "type": "internal"
      },
      {
        "text": "İSTİSNA-MUAFİYETLER",
        "href": "istisna-muafiyet-dizini.html",
        "title": "İSTİSNA-MUAFİYETLER DİZİNİ",
        "target": "",
        "type": "internal"
      },
      {
        "text": "T.N.B MEVZUATI",
        "href": "tnb-mevzuati.html",
        "title": "T.N.B MEVZUATI DİZİNİ",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [
      {
        "headers": [],
        "rows": [
          [
            "Değiştiren Kanunun veya İptal Eden Anayasa Mahkemesi Kararının Numarası",
            "6948 sayılı Kanunun değişen veya iptal edilen maddeleri",
            "Yürürlüğe Giriş Tarihi"
          ],
          [
            "4854",
            "9, 10, 11, 14",
            "6/5/2003"
          ],
          [
            "5728",
            "9, 10, 11, 12",
            "8/2/2008"
          ],
          [
            "6495",
            "Geçici Madde 2",
            "2/8/2013"
          ],
          [
            "7033",
            "1, 2, 10, Geçici Madde 3",
            "1/7/2017"
          ],
          [
            "KHK/698",
            "6",
            "24/6/2018 tarihinde birlikte yapılan Türkiye Büyük Millet Meclisi ve Cumhurbaşkanlığı seçimleri sonucunda Cumhurbaşkanının and içerek göreve başladığı tarihte"
          ]
        ],
        "caption": ""
      }
    ],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "SANAYİ SİCİLİ KANUNU"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>SANAYİ SİCİLİ KANUNU</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Kanun Numarası: 6948 Kanun Kabul Tarihi: 17/04/1957 Yayımlandığı Resmi Gazete Tarihi: 24/04/1957 Yayımlandığı Resmi Gazete Sayı: 9593 &nbsp; &nbsp;Madde 1 – (Değişik birinci fıkra:\" />\n\n   <link rel=\"canonical\" content=\"noterlikrehberi.net/rehber/index.html?sanayi-sicili-kanunu.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"sanayi-sicili-kanunu.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"SANAYİ SİCİLİ KANUNU\",\n\n   mailsubject: \"Tavsiye: Noterlik Rehberi - SANAYİ SİCİLİ KANUNU &nbsp; &nbsp;KANUN-YÖNETMELİK V.S&nbsp; &nbsp;TEBLİĞ-GEN- BAKANLIKLARA AİT &nbsp; &nbsp;İSTİSNA-MUAFİYETLER&nbsp; &nbsp;T.N.B MEVZUATI\",\n\n   sharesubject: \"Noterlik Rehberi - SANAYİ SİCİLİ KANUNU &nbsp; &nbsp;KANUN-YÖNETMELİK V.S&nbsp; &nbsp;TEBLİĞ-GEN- BAKANLIKLARA AİT &nbsp; &nbsp;İSTİSNA-MUAFİYETLER&nbsp; &nbsp;T.N.B MEVZUATI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"SANAYI-SICILI-KANUNU\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"sanayi-sicili-kanunu.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?sanayi-sicili-kanunu.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?sanayi-sicili-kanunu.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?sanayi-sicili-kanunu.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?sanayi-sicili-kanunu.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fsanayi-sicili-kanunu.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>SANAYİ SİCİLİ KANUNU</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?sanayi-sicili-kanunu.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<p style=\"text-align: center;\"><a href=\"http://www.mevzuat.gov.tr/MevzuatMetin/1.3.6948.pdf\" target=\"_blank\" onclick=\"return HMTrackTopiclink(this);\" class=\"weblink\">SANAYİ SİCİLİ KANUNU</a></p>\n\n<p class=\"p_Templatebuton_9\"><span class=\"f_Templatebuton_9\" style=\"font-size: 13px; font-weight: normal;\">  &nbsp; </span><span class=\"f_Templatebuton_9\" style=\"font-size: 13px;\"><a href=\"kanun-yonetmelik-dizini.html\" class=\"topiclink\" title=\"KANUN-YÖNETMELİK TÜZÜK V.S DİZİNİ\">KANUN-YÖNETMELİK V.S</a>  &nbsp; <a href=\"tebligler-geneleler-dizini-bakanliklara-ait.html\" class=\"topiclink\" title=\"TEBLİĞ-GEN- BAKANLIKLARA AİT&nbsp;\">TEBLİĞ-GEN- BAKANLIKLARA AİT </a>  &nbsp; <a href=\"istisna-muafiyet-dizini.html\" class=\"topiclink\" title=\"İSTİSNA-MUAFİYETLER DİZİNİ\">İSTİSNA-MUAFİYETLER</a>  &nbsp; <a href=\"tnb-mevzuati.html\" class=\"topiclink\" title=\"T.N.B MEVZUATI DİZİNİ\">T.N.B MEVZUATI</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"text-align: center;\">&nbsp;</p>\n\n<p style=\"text-align: center;\">Kanun Numarası: 6948</p>\n\n<p style=\"text-align: center;\">Kanun Kabul Tarihi: 17/04/1957</p>\n\n<p style=\"text-align: center;\">Yayımlandığı Resmi Gazete Tarihi: 24/04/1957</p>\n\n<p style=\"text-align: center;\">Yayımlandığı Resmi Gazete Sayı: 9593</p>\n\n<p style=\"text-align: center;\"><span style=\"font-size: 13px; color: #000000;\">&nbsp;</span></p>\n\n<p style=\"text-align: center;\"><span style=\"font-size: 13px;\">&nbsp;</span></p>\n\n<p><span style=\"font-weight: bold;\">Madde 1 – (Değişik birinci fıkra: 18/6/2017-7033/3 md.) </span>Bir maddenin vasıf, şekil, hassa veya terkibini makine, cihaz, tezgah, alet veya diğer vasıta ve kuvvetlerin yardımı ile veya sadece el emeği ile kısmen veya tamamen değiştirmek veya bu maddeleri işlemek suretiyle devamlı ve seri halinde imal veya istihsal eden yerlerle madenlerin çıkarılıp işlendiği yerler sanayi işletmesi, buralarda yapılan işler sanayi işleri ve buraları işletenler sanayici sayılır.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">(Değişik ikinci fıkra: 18/6/2017-7033/3 md.) </span>Devamlı ve seri halinde tamirat yapan müesseselerle elektrik veya sair enerji istihsal eden santraller, gemi inşaatı gibi büyük inşaat yerleri ile bilişim teknolojisi ve yazılım üreten işletmeler de bu madde şümulüne girer.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span>El ve ev sanatları ile küçük tamirhaneler bu kanuna tabi değildir. Ancak bunlardan teşkilat, imal ve istihsal ettiği madde nevi ve miktarı bakımından bu kanuna tabi olacakları İktisat ve Ticaret Vekaleti tayin ve ilan edebilir.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">Madde 2 – (Değişik: 18/6/2017-7033/4 md.)</span></p>\n\n<p style=\"text-indent: 37px;\">Sanayi işletmelerinin Bilim, Sanayi ve Teknoloji Bakanlığında tutulacak sanayi siciline kaydettirilmesi ve mukabilinde alınacak sanayi sicil belgesinin icabında salahiyetli memurlara ibraz olunması mecburidir.</p>\n\n<p style=\"text-indent: 37px;\">Sanayi işletmeleri üretim faaliyetine başlamadan önce sanayi siciline ön kayıt olmak zorundadır. Sanayi işletmelerine işyeri açma ve çalışma ruhsatı düzenlemesi için sanayi siciline kaydolduğuna dair yazı, işyeri açma ve çalışma ruhsatı veren idareler tarafından aranır.</p>\n\n<p style=\"text-indent: 37px;\">Yeni açılan sanayi işletmeleri, Bilim, Sanayi ve Teknoloji Bakanlığı tarafından tanzim kılınacak beyannameleri faaliyete başladıkları tarihten itibaren 3 üncü madde uyarınca doldurup iki ay içinde Bilim, Sanayi ve Teknoloji Bakanlığına elektronik ortamda göndermekle mükelleftir.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">Madde 3 – </span>Bu sicile, sanayi işletmelerinin kuruluş ve faaliyeti hakkında malümat, sermaye (Yerli ve yabancı sermaye ile sabit ve mütedavil kıymetler) makina ve tesislerin cinsi, nev'i, miktarı, imal ve istihsal kudretleri gibi bunların bünyelerini ekonomik ve teknik durumlarını belirten ve her sanayi işletmesinin veya kolunun özelliklerine göre iktisat ve Ticaret Vekaletince tesbit edilip ilan edilecek ve ilgililerden bir beyanname ile istenecek olan bilgiler kaydedilir.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">Madde 4 – </span>Sanayi siciline kaydedilen Sanayi işletmeleri:</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span>a) 2 nci maddeye istinaden verilecek beyannamelerde yazılı malümatta bir değişiklik vukuunda;</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span>b) İşletmenin daimi veya muvakkat olarak kapatılması veya tekrar faaliyete geçmesi hallerinde;</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span>Keyfiyeti, 2 nci madde hükümleri dairesinde İktisat ve Ticaret Vekaletine bir ay zarfında bildirmeye mecburdurlar.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span>Tamir ve temizleme gibi sebeplerle üç aydan az bir müddetle çalışmanın tatil edilmesi, yapılan işler mevsimlik olduğu takdirde muayyen zamanlarda faaliyete geçilmesi veya faaliyetinin tatili halleri bu madde hükmünden hariçtir.</p>\n\n<p>&nbsp;</p>\n\n<p><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">Madde 5 – </span>Sanayi işletmeleri bir senelik faaliyetlerini, İktisat ve Ticaret Vekaletince hazırlanacak nümunesine göre dolduracağı senelik işletme cetvellerinde göstermeye ve bu cetvelleri takvim senesi sonundan itibaren en geç dört ay içinde 2 nci maddede yazılı olduğu veçhile İktisat ve Ticaret Vekaletine göndermeye mecburdurlar.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span>Yaptıkları işlerin mevsimlik olması ve bu sebeple hesaplarını takvim yılı sonunda kapatamadıklarından kendilerine Maliye Vekaletince hususi bir ticari yıl tayin edilen sanayi işletmeleri, aldıkları müsaade yazısı tarih ve numarasını birinci fıkrada tayin edilen müddet içinde vekalete bildirmek şartı ile, senelik işletme cetvellerini, Maliye Vekaletince kendileri için tayin edilen hesap devresi sonundan itibaren en geç dört ay içinde ve 2 nci maddede gösterilen usule tevfikan İktisat ve Ticaret Vekaletine göndermeye mecburdurlar.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span>Mücbir sebepleri bildirmek ve bu sebep İktisat ve Ticaret Vekaletince kabul edilmek şartı ile dört ay içinde senelik işletme cetvellerini veremiyeceklere mezkür Vekaletçe munzam bir müddet verilebilir.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">Madde 6 – </span><span class=\"f_Arial12\">Kuruluş maksatları ve istihsallerinin mahiyeti bakımından diğer müesseselerden ayrı şekilde tescil edilmesi ve malumat alınması zaruri görülen sınai işletmeler, Cumhurbaşkanı kararı ile tayin ve tesbit olunur. (1)</span></p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">Madde 7 –</span>Sanayi sicili aleni değildir. Ancak bu kanuna göre alınmış olan malumattan İktisat ve Ticaret Vekaletince veya bu Vekaletin müsaadesi ile istifade edilebilir.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span>Bunun dışında memurlar vazifeleri icabı vakıf oldukları malümatı hiç bir suretle ifşa edemezler.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">Madde 8 – </span>Bu kanunla ifası mecburi olan muameleler sanayı işletmesi sahibi hakiki şahıs ise bunlar veya var ise işletme müdürleri, hükmi şahıs olduğu takdirde işletme müdürleri tarafından yapılır.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">Madde 9 – (Değişik: 23/1/2008-5728/223 md.)</span></p>\n\n<p style=\"text-indent: 37px;\">Bu Kanun hükümlerine tevfikan sanayi işletmelerini müddetinde sanayi siciline tescil ettirmeyenler veya 2 nci maddeye göre verilen beyannamelerde meydana gelen değişiklikleri kapanma ve faaliyete geçme hallerini müddetinde ilgili mercilere bildirmeyenler veya senelik işletme cetvellerini zamanında Sanayi ve Ticaret Bakanlığına göndermeyenlere beşyüz Türk Lirası idari para cezası verilir.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">Madde 10 – (Değişik: 23/1/2008-5728/224 md.)</span></p>\n\n<p style=\"text-indent: 37px;\">Sanayi ve Ticaret Bakanlığınca verilen sanayi sicil vesikasını salahiyetli memurlara ibraz etmeyenlere ikiyüzelli Türk Lirası idari para cezası verilir.</p>\n\n<p style=\"text-indent: 37px;\"><span style=\"font-weight: bold;\">(Ek fıkra: 18/6/2017-7033/5 md.) </span>Sanayi sicilinde kaydı olmadığı tespit edilen sanayi işletmelerine 9 uncu maddeye göre müddetinde sanayi siciline tescil ettirmeyenler için hükmedilen idari para cezası verilir.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">Madde 11 – (Değişik: 23/1/2008-5728/225 md.)</span></p>\n\n<p style=\"text-indent: 37px;\">Bu Kanuna göre istenen malumatı hakikate aykırı olarak bildirenlere bin Türk Lirası idari para cezası verilir.</p>\n\n<p style=\"text-indent: 37px;\">Bu Kanunda yazılı olan idari para cezaları o yerin mülki amiri tarafından verilir.</p>\n\n<p>&nbsp;</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">Madde 12 – (Değişik: 23/1/2008-5728/226 md.)</span></p>\n\n<p style=\"text-indent: 37px;\">Bu Kanuna göre sanayi işletmeleri tarafından verilen malumatı müsaadesiz başkalarına bildiren kamu görevlisi, Türk Ceza Kanununun 258 inci maddesine göre cezalandırılır.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">Madde 13 – </span>Bu kanunun 9, 10 ve 11 inci maddelerine göre takibat icrası, İktisat ve Ticaret Vekaletinin yazılı müracaatına bağlıdır.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">Madde 14 – (Mülga: 24/4/2003-4854/6 md.)</span></p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">Madde 15 – </span>Bu kanuna göre açılmış amme davaları hakkında kesinleşmiş olan ilamların bir örneği davayı rüyet eden mahkemece İktisat ve Ticaret Vekaletine gönderilmek üzere mahalli Cumhuriyet Müddeiumumiliğine tevdi olunur.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">Geçici Madde 1 – </span>(6948 sayılı Kanunun numarasız geçici maddesi olup teselsül için numaralandırılmıştır.)</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span>Bu kanunun meriyete girdiği tarihte mevcut olan sanayi işletmeleri faaliyette olsun veya olmasınlar İktisat ve Ticaret Vekaletince tayin ve ilan olunacak müddet içinde mahalli mülkiye amirliğınden veya İktisat ve Ticaret Vekaletinden temin edip dolduracakları sanayi sicil beyannamelerinin 2 nci madde mucibince İktisat ve Ticaret Vekaletine göndermeye mecburdurlar.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span>Bu hususta mücbir sebep beyanı ile müddet istiyenlerin müracaatları tetkik ve icabında kendilerine İktisat ve Ticaret Vekaletince münasip görülen kati mehil verilebilir.</p>\n\n<p style=\"text-indent: 37px;\"><span style=\"font-weight: bold;\">Geçici Madde 2 – (Ek: 12/7/2013-6495/2 md.)</span></p>\n\n<p style=\"text-indent: 37px;\">Faaliyette olup olmadığına bakılmaksızın sanayi işletmelerinden sanayi siciline kayıt olmayanlardan 31/12/2014 tarihine kadar kayıt işlemini tamamlayanlar hakkında bu Kanunun 9 uncu maddesi gereği sanayi siciline tescil ettirmeyenler için öngörülen idari para cezası uygulanmaz.</p>\n\n<p style=\"text-indent: 37px;\"><span style=\"font-weight: bold;\">Geçici Madde 3-</span> <span style=\"font-weight: bold;\">(Ek fıkra: 18/6/2017-7033/6 md.)</span></p>\n\n<p style=\"text-indent: 37px;\">Faaliyette olup olmadığına bakılmaksızın sanayi işletmelerinden sanayi siciline kaydolmayanlardan bu maddenin yürürlüğe girdiği tarihten itibaren bir yıl içinde sanayi siciline kaydolup sanayi sicil belgesi alanlar hariç, bu tarihe kadar kaydolmayanlar hakkında bu Kanunun 9 uncu maddesi gereği sanayi siciline tescil ettirmeyenler için öngörülen idari para cezası uygulanır.</p>\n\n<p style=\"text-indent: 37px;\">Bu Kanuna göre işletmesinde meydana gelen değişiklikleri, verilmesi gereken beyannameleri ve senelik işletme cetvellerini bu maddenin yürürlüğe girdiği tarihten önce süresi içinde vermeyenlere idari para cezası uygulanmaz.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">Madde 16 – </span>Bu kanun neşri tarihinden iki ay sonra mer'iyete girer.</p>\n\n<p style=\"text-indent: 37px;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">Madde 17 – </span>Bu kanunun hükümlerini icraya İcra Vekilleri Heyeti memurdur.</p>\n\n<p><span style=\"font-family: 'Times New Roman',Times,Georgia,serif;\">&nbsp;</span></p>\n\n<p>&nbsp;</p>\n\n<p style=\"text-align: center;\"><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span><span style=\"font-weight: bold;\">6948 SAYILI KANUNA EK VE DEĞİŞİKLİK GETİREN MEVZUATIN VEYA</span></p>\n\n<p style=\"text-align: center;\"><span style=\"font-weight: bold;\">ANAYASA MAHKEMESİ İPTAL KARARLARININ YÜRÜRLÜĞE GİRİŞ TARİHLERİNİ GÖSTERİR LİSTE</span> </p>\n\n<p style=\"text-indent: -9px; margin: 0 0 0 9px;\">&nbsp;</p>\n\n<div style=\"text-align: left; text-indent: 0; padding: 0 0 0 0; margin: 0 0 0 0;\"><table style=\"width:100%; border:none; border-spacing:0; border-collapse:collapse;\">\n\n<tr>\n\n<td style=\"vertical-align:middle; width:110px; padding:0; border:solid thin #000000;\"><p style=\"text-align: center;\"><span style=\"font-weight: bold;\">Değiştiren Kanunun veya İptal Eden Anayasa Mahkemesi Kararının Numarası</span></p>\n\n</td>\n\n<td style=\"vertical-align:middle; width:183px; padding:0; border:solid thin #000000;\"><p style=\"text-align: center;\"><span style=\"font-weight: bold;\">6948 sayılı Kanunun değişen veya iptal edilen maddeleri</span></p>\n\n</td>\n\n<td style=\"vertical-align:middle; width:330px; padding:0; border:solid thin #000000;\"><p style=\"text-align: center;\"><span style=\"font-weight: bold;\">Yürürlüğe Giriş Tarihi</span></p>\n\n</td>\n\n</tr>\n\n<tr>\n\n<td style=\"vertical-align:middle; width:110px; padding:0; border:solid thin #000000;\"><p style=\"text-align: center;\">4854</p>\n\n</td>\n\n<td style=\"vertical-align:middle; width:183px; padding:0; border:solid thin #000000;\"><p style=\"text-align: center;\">9, 10, 11, 14</p>\n\n</td>\n\n<td style=\"vertical-align:middle; width:330px; padding:0; border:solid thin #000000;\"><p style=\"text-align: center;\">6/5/2003</p>\n\n</td>\n\n</tr>\n\n<tr>\n\n<td style=\"vertical-align:middle; width:110px; padding:0; border:solid thin #000000;\"><p style=\"text-align: center;\">5728</p>\n\n</td>\n\n<td style=\"vertical-align:middle; width:183px; padding:0; border:solid thin #000000;\"><p style=\"text-align: center;\">9, 10, 11, 12</p>\n\n</td>\n\n<td style=\"vertical-align:middle; width:330px; padding:0; border:solid thin #000000;\"><p style=\"text-align: center;\">8/2/2008</p>\n\n</td>\n\n</tr>\n\n<tr>\n\n<td style=\"vertical-align:middle; width:110px; padding:0; border:solid thin #000000;\"><p style=\"text-align: center;\">6495</p>\n\n</td>\n\n<td style=\"vertical-align:middle; width:183px; padding:0; border:solid thin #000000;\"><p style=\"text-align: center;\">Geçici Madde 2</p>\n\n</td>\n\n<td style=\"vertical-align:middle; width:330px; padding:0; border:solid thin #000000;\"><p style=\"text-align: center;\">2/8/2013</p>\n\n</td>\n\n</tr>\n\n<tr>\n\n<td style=\"vertical-align:middle; width:110px; padding:0; border:solid thin #000000;\"><p style=\"text-align: center;\">7033</p>\n\n</td>\n\n<td style=\"vertical-align:middle; width:183px; padding:0; border:solid thin #000000;\"><p style=\"text-align: center;\">1, 2, 10, Geçici Madde 3</p>\n\n</td>\n\n<td style=\"vertical-align:middle; width:330px; padding:0; border:solid thin #000000;\"><p style=\"text-align: center;\">1/7/2017</p>\n\n</td>\n\n</tr>\n\n<tr>\n\n<td style=\"vertical-align:middle; width:110px; padding:0; border:solid thin #000000;\"><p class=\"p_Normal\" style=\"text-align: center;\"><span style=\"font-family: 'Times New Roman',Times,Georgia,serif;\">KHK/698</span></p>\n\n</td>\n\n<td style=\"vertical-align:middle; width:183px; padding:0; border:solid thin #000000;\"><p style=\"text-align: center;\">6</p>\n\n</td>\n\n<td style=\"vertical-align:middle; width:330px; padding:0; border:solid thin #000000;\"><p class=\"p_Normal\" style=\"text-align: center;\"><span style=\"font-family: 'Times New Roman',Times,Georgia,serif;\">24/6/2018 tarihinde birlikte yapılan Türkiye Büyük Millet Meclisi ve Cumhurbaşkanlığı seçimleri sonucunda Cumhurbaşkanının and içerek göreve başladığı tarihte</span></p>\n\n</td>\n\n</tr>\n\n</table>\n\n</div>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"sanayi-sicili-kanunu.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:27:21.440115"
}