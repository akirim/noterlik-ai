{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\sarta-bagli-gayrimenkul-satis-vaadi-soz.html",
    "title": "ŞARTA BAĞLI GAYRİMENKUL SATIŞ VAADİ SÖZLEŞMESİ",
    "description": "Yayın Tarihi:13.10.2023 Yayınlayan:MEHMET MERT ÖKDEM Konu:Şarta Bağlı Gayrimenkul Satış Vaadi Sözleşmesi 14.11.2022   Sayın ...... Noteri   İlgi: 12.09.2022 tarih ve 2022/",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ ŞARTA BAĞLI GAYRİMENKUL SATIŞ VAADİ SÖZLEŞMESİ Email Gönder ŞARTA BAĞLI GAYRİMENKUL SATIŞ VAADİ SÖZLEŞMESİ << Fihrist-Ana sayfa >> ŞARTA BAĞLI GAYRİMENKUL SATIŞ VAADİ SÖZLEŞME TAŞ. SATIŞ VAADİ SÖZ.DİZİNİ    TAŞ. SATIŞ VAADİ SÖZL    34 SAYILI GENELGE    GEN VE GENEL YAZILAR     MEVZUAT Sİ Yayın Tarihi:13.10.2023 Yayınlayan:MEHMET MERT ÖKDEM Konu:Şarta Bağlı Gayrimenkul Satış Vaadi Sözleşmesi 14.11.2022 Sayın ...... Noteri İlgi: 12.09.2022 tarih ve 2022/439 sayılı yazınız. Yönetim Kurulumuzun 24.10.2022 günlü Toplantısında görüşülen ilgide kayıtlı yazınızda, ekte taslağı sunulan şarta bağlı gayrimenkul satış vaadi sözleşmesi başlıklı karma nitelikteki sözleşmenin yapılmasında hukuken bir engel bulunup bulunmadığı ile yapılması mümkün olması halinde harç ve damga vergisinin nasıl alınacağıyla ilgili olarak Birliğimiz görüşü talep edilmektedir. Birliğimizce yayımlanan (34) sayılı birleştirilmiş genelgenin Taşınmaz satışı vaadi sözleşmesine ilişkin olarak bazı kanunlarda yer alan yasaklamalar ile bu sözleşmenin yapılabileceği ve yapılamayacağı durumlar başlıklı 9 ncu maddesinde; Gayrimenkul satış vaadi sözleşmelerinin birçok hukuk işlemi gibi tarafların serbest iradeleri ile oluşan ve taraflarına karşılıklı borçlar yükleyen bir sözleşme olduğu, bu nedenle bu sözleşmenin yapılması sırasında da 6098 sayılı Türk Borçlar Kanununun 26 ve 27 nci maddelerinin göz ardı edilmemesi gerektiği, her sözleşmenin, kanunların çizdiği sınırlar içinde kalmasının bir zorunluluk olduğu, Hal böyle olunca bazı durumlarda gayrimenkul satış vaadi işlemlerinin de yapılmasının imkânsızlık arz ettiği, bu imkânsızlığı özellikle iki bölümde incelemek gerekeceği, Birinci bölümde, önemli olan hususun gayrimenkul satış vaadi sözleşmesinin yapılabilmesine rağmen, sözleşmenin yerine getirilmesinin imkânsız olması olduğu, bu durumlarda noterler yönünden görevlerini yapmaya engel bir kanun hükmü bulunmadığı, imkansızlık durumu çözülene dek sözleşmenin yerine getirilmesi işleminin askıda olduğu, İkinci bölümde ise, kamu düzeni ile getirilmiş bazı yasaklıklar yer alması nedeniyle bu durumlarda taşınmaz satış vaadi sözleşmelerinin yapılamayacağı, belirtilmiş, Anılan, birleştirilmiş genelgenin 5403 sayılı Toprak Koruma ve Arazi Kullanımı Kanunu kapsamına giren tarım arazilerinin satış vaatleri başlıklı 10 uncu maddesinde; Tapu ve Kadastro Genel Müdürlüğünün 5403 sayılı Toprak Koruma ve Arazi Kullanımı Kanununun uygulanmasına ilişkin 12.06.2014 tarihli ve 23294678- 010.07.02/34306 sayılı duyurusu hükümleri dikkate alındığında, satış vaadi istemine konu taşınmazın tapu sicilindeki cinsinin tarımsal nitelik taşıdığı anlaşılması halinde; tarafların, ilgili belediye/valiliklerden talep konusu parselin imar planının bulunup bulunmadığına, imar planı mevcutsa planda bu taşınmazın tarımsal alana tahsis edilen veya edilmeyen alanlardan olup olmadığına dair belge getirmeleri gerektiği ve planda tarımsal alana tahsis edilmeyen alanlardan olduğunun anlaşılması halinde satış vaadi işleminin yapılabileceği, Taşınmazın imar planı kapsamı dışında kaldığı veya imar planında tarımsal niteliği korunacak alanda yer aldığının tespit edilmesi halinde ise tarla/bağ/bahçe/zeytinlik vb. tarımsal nitelik taşıyan tüm taşınmazların satış vaatlerinin yapılmasına engel bir durum olup olmadığına, 5403 sayılı Kanun kapsamında işlemin karşılanıp karşılanmayacağına ilişkin il/ilçe gıda, tarım ve hayvancılık müdürlüğünden belge getirmeleri gerektiği ve alınacak cevaba göre işlem yapılabileceği ifade edilmiştir. 2863 sayılı Kültür ve Tabiat Varlıklarını Koruma Kanununun; 3/13 ncu maddesinde; “Doğal (tabii) sit”; jeolojik devirlere ait olup, ender bulunmaları nedeniyle olağanüstü özelliklere sahip yer üstünde, yer altında veya su altında bulunan korunması gerekli alanlardır.” 8/1 nci maddesinde; “Yedinci maddeye göre tescil edilen korunması gerekli kültür ve tabiat varlıklarının korunma alanlarının tespiti ve bu alanlar içinde inşaat ve tesisat yapılıp yapılamayacağı konusunda karar alma yetkisi Koruma Kurullarına aittir. (Ek cümle: 8/10/2013-6498/2 mad.) Korunma alanlarına dair koruma bölge kurulu kararları, 7201 sayılı Kanun uyarınca 9 ncu maddesinde; “Koruma Yüksek Kurulunun ilke kararları çerçevesinde koruma bölge kurullarınca alınan kararlara aykırı olarak, korunması gerekli taşınmaz kültür ve tabiat varlıkları ve koruma alanları ile sit alanlarında inşaî ve fizikî müdahalede bulunulamaz, bunlar yeniden kullanıma açılamaz veya kullanımları değiştirilemez. Esaslı onarım, inşaat, tesisat, sondaj, kısmen veya tamamen yıkma, yakma, kazı veya benzeri işler inşaî ve fizikî müdahale sayılır.” Korunan Alanların Tespit, Tescil ve Onayına İlişkin Usul ve Esaslara Dair Yönetmeliğin; 6/2 nci maddesinde; “Doğal sit alanları; kesin korunacak hassas alanlar, nitelikli doğal koruma alanları ve sürdürülebilir koruma ve kontrollü kullanım alanları olarak üç kategoriye ayrılır.” 9/1 nci maddesinde; “(Değişik:RG-5/3/2022-31769) Sürdürülebilir koruma ve kontrollü kullanım alanları; bölgenin doğal yapısı, ekolojik değerleri, silueti, doğal peyzajı ve benzeri ayırt edici özellikleri göz önünde bulundurularak faaliyetlerin niteliğine ve içeriğine ilişkin Bölge Komisyonu tarafından yapılacak değerlendirmeye göre; kesin korunacak hassas alanlarda ve nitelikli doğal koruma alanlarında izin verilen faaliyetlere ek olarak doğal ve kültürel bakımdan uyumlu düşük yoğunlukta faaliyetlere, tarım ve hayvancılık amaçlı entegre tesislere, hidroelektrik, rüzgâr ve güneş enerji santralleri ile turizm ve yerleşimlere izin verilen alanlardır. Bu alanlarda izin verilen faaliyetler, 7 nci maddenin üçüncü fıkrası ile 8 inci maddenin ikinci fıkrasında yer alan sınırlamalara tabi değildir.” düzenlemeleri mevcuttur. Yazınız ekinde yer alan sözleşme incelendiğinde; arsa sahibinin maliki bulunduğu iki parselden birinin tarımsal arazi niteliğinde, bir diğerinin ise sürdürülebilir koruma ve kontrollü sit alanında yer aldığı, her iki parsel için de gerekli başvuruların yapılarak imar kapsamı içerisine alınması halinde arsa sahibinin taşınmazların toplamının %20 sinin tapuda müteahhitte devredeceği sonrasında ise her iki parsel üzerinde %47,5 arsa sahibi, %52,5 müteahhite ait olacak şekilde arsa payı karşılığı inşaat sözleşmesi imzalanmasının kararlaştırıldığı anlaşılmıştır. Yukarıdaki açıklamalar doğrultusunda; Tarımsal niteliğe haiz taşınmazların satış vaadine konu edilmesinin kanunen yasaklı işlemlerden bulunmadığı, il/ilçe gıda, tarım ve hayvancılık müdürlüğünden alınacak yazıda taşınmazın satış vaadine konu teşkil edebileceğine ilişkin olumlu cevap verildiği takdirde, satışın hukuken mümkün hale gelmesinden sonra satılabileceğine ilişkin şarta bağlı olarak işlemin gerçekleştirilebileceği, Doğal sit alanları kapsamında olan sürdürülebilir koruma ve kontrollü sit alanında yer alan taşınmazın satış vaadine konu edilmesinde mevzuatımızda yasaklayıcı bir hüküm bulunmadığı, Kültür ve Tabiat Varlıklarını Koruma Kanunu ve Korunan Alanların Tespit, Tescil ve Onayına İlişkin Usul ve Esaslara Dair Yönetmeliğin ilgili maddelerince Koruma Kurulundan alınacak yazıda taşınmazın satış vaadine konu edilebileceğine ilişkin olumlu cevap verildiği takdirde, taşınmazın genel ve kapsamlı bir şekilde sınırları ile birlikte gösterilmiş olması ve sözleşmenin ifa anına bağlı olarak kurulması nedeniyle belirtilen arazinin ifraz edilip satışın hukuken mümkün hale gelmesinden sonra satılabileceğine ilişkin şarta bağlı olarak işlemin gerçekleştirilebileceği düşünülmektedir. Diğer taraftan, arsa satış vaadi ve kat karşılığı inşaat sözleşmelerinin tabi olduğu damga vergisi nispeti, 15.03.2017 Tarihli ve 30008 sayılı Resmi Gazetede yayımlanan 13.03.2017 Tarihli ve 2017/9973 sayılı Bakanlar Kurulu Kararı gereğince sıfır “0\" olarak uygulanmaktadır. Buna göre, 1- Gayrimenkul satış vaadi sözleşmelerinin, 2- 6502 sayılı Tüketicinin Korunması Hakkında Kanun kapsamında düzenlenen ön ödemeli konut satış sözleşmelerinin, teminat, kefalet ya da garanti taahhüdü gibi taahhütler içermedikleri takdirde, kuruluşu esnasında damga vergisi oranı sıfır (0) olarak belirlenmiştir. Bu husus 2017/2 sayılı Genelgemiz ile noterliklere duyurulmuştur. Yanı sıra, 2016/93 sayılı Genel Yazımız ile de bir akdin müeyyidesi kabilinden olan cezai şart taahhütlerinin damga vergisi ve harcın konusuna girmeyeceği hususu ilan edilmiştir. Yukarıda yer alan mevzuat hükümleri birlikte değerlendirildiğinde inceleme konusu sözleşmede yer alan cezai şart bedeli dikkate alınmaksızın, satış vaadine konu gayrimenkulün emlak beyan değeri üzerinden nispi harç tahsil edilmesi gerekmekte olup, Sözleşmenin 4.7. nci maddesinde yer alan ve ilgili gayrimenkulün 3. kişilere satış ve devir yapılmaması taahhüdü itibariyle sözkonusu kağıttan nispi damga vergisi de tahsil edilmesi gerekmektedir. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgi edinilmesini rica ederim. Emine ÇAĞLAYAN Başkan Güncelleme: 14.10.2023 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "ŞARTA BAĞLI GAYRİMENKUL SATIŞ VAADİ SÖZLEŞME",
        "id": "",
        "class": [
          "p_Heading1"
        ]
      },
      {
        "level": 1,
        "text": "Sİ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fsarta-bagli-gayrimenkul-satis-vaadi-soz.html",
        "title": "",
        "target": "",
        "type": "internal"
      },
      {
        "text": "ŞARTA BAĞLI GAYRİMENKUL SATIŞ VAADİ SÖZLEŞMESİ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?sarta-bagli-gayrimenkul-satis-vaadi-soz.html",
        "title": "",
        "target": "_top",
        "type": "internal"
      },
      {
        "text": "TAŞ. SATIŞ VAADİ SÖZ.DİZİNİ",
        "href": "tasinmaz-gayrimenkul-satis-vaadi-sozlesmesi-dizini.html",
        "title": "TAŞINMAZ - GAYRİMENKUL SATIŞ VAADİ SÖZLEŞMESİ DİZİNİ",
        "target": "",
        "type": "internal"
      },
      {
        "text": "TAŞ. SATIŞ VAADİ SÖZL",
        "href": "tasinmaz-gayrimenkulsatis-vaadi-sozlesmesi.html",
        "title": "TAŞINMAZ - GAYRİMENKUL SATIŞ VAADİ SÖZLEŞMESİ",
        "target": "",
        "type": "internal"
      },
      {
        "text": "34 SAYILI GENELGE",
        "href": "tasinmaz-satis-vaadi-arsa-payi-karsiligi-svs-on-odemeli-ksvs-hak-birlestirilmis-34-sayili-genelge.html#tainmazsatiivaadarsapayikariliinaatyapimiszlemeler",
        "title": "TAŞINMAZ SATIŞ VAADİ, ARSA PAYI KARŞILIĞI İNŞAAT VE ÖN ÖDEMELİ KONUT SATIŞ VAADİ SÖZLEŞMELERİ HAK.BİRLEŞTİRİLMİŞ 34 SAYILI GENELGE",
        "target": "",
        "type": "internal"
      },
      {
        "text": "GEN VE GENEL YAZILAR",
        "href": "tasinmaz-satis-vaadi-genelge-genelyazilar.html",
        "title": "GAYRİMENKUL SATIŞ VAADİ SÖZLEŞMESİ - GENELGE VE GENEL YAZILAR",
        "target": "",
        "type": "internal"
      },
      {
        "text": "MEVZUAT",
        "href": "mevzuat-tasinmaz-satis-vaadi-sozlesmesi.html",
        "title": "MEVZUAT-TAŞINMAZ - GAYRİMENKUL SATIŞ VAADİ SÖZLEŞMESİ",
        "target": "",
        "type": "internal"
      },
      {
        "text": "Güncelleme: 14.10.2023",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "ŞARTA BAĞLI GAYRİMENKUL SATIŞ VAADİ SÖZLEŞMESİ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>ŞARTA BAĞLI GAYRİMENKUL SATIŞ VAADİ SÖZLEŞMESİ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:13.10.2023 Yayınlayan:MEHMET MERT ÖKDEM Konu:Şarta Bağlı Gayrimenkul Satış Vaadi Sözleşmesi 14.11.2022 &nbsp; Sayın&nbsp;...... Noteri &nbsp; İlgi:&nbsp;12.09.2022 tarih ve 2022/\" />\n\n   <link rel=\"canonical\" content=\"noterlikrehberi.net/rehber/index.html?sarta-bagli-gayrimenkul-satis-vaadi-soz.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"sarta-bagli-gayrimenkul-satis-vaadi-soz.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"ŞARTA BAĞLI GAYRİMENKUL SATIŞ VAADİ SÖZLEŞMESİ\",\n\n   mailsubject: \"Tavsiye: Noterlik Rehberi - ŞARTA BAĞLI GAYRİMENKUL SATIŞ VAADİ SÖZLEŞME &nbsp; &nbsp;TAŞ. SATIŞ VAADİ SÖZ.DİZİNİ&nbsp; &nbsp;TAŞ. SATIŞ VAADİ SÖZL&nbsp; &nbsp;34 SAYILI GENELGE&nbsp; &nbsp;GEN VE GENEL YAZILAR &nbsp; &nbsp;MEVZUAT Sİ\",\n\n   sharesubject: \"Noterlik Rehberi - ŞARTA BAĞLI GAYRİMENKUL SATIŞ VAADİ SÖZLEŞME &nbsp; &nbsp;TAŞ. SATIŞ VAADİ SÖZ.DİZİNİ&nbsp; &nbsp;TAŞ. SATIŞ VAADİ SÖZL&nbsp; &nbsp;34 SAYILI GENELGE&nbsp; &nbsp;GEN VE GENEL YAZILAR &nbsp; &nbsp;MEVZUAT Sİ\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"SARTA-BAGLI-GAYRIMENKUL-SATIS-VAADI-SOZ\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"sarta-bagli-gayrimenkul-satis-vaadi-soz.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?sarta-bagli-gayrimenkul-satis-vaadi-soz.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?sarta-bagli-gayrimenkul-satis-vaadi-soz.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?sarta-bagli-gayrimenkul-satis-vaadi-soz.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?sarta-bagli-gayrimenkul-satis-vaadi-soz.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fsarta-bagli-gayrimenkul-satis-vaadi-soz.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>ŞARTA BAĞLI GAYRİMENKUL SATIŞ VAADİ SÖZLEŞMESİ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?sarta-bagli-gayrimenkul-satis-vaadi-soz.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">ŞARTA BAĞLI GAYRİMENKUL SATIŞ VAADİ SÖZLEŞME</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"tasinmaz-gayrimenkul-satis-vaadi-sozlesmesi-dizini.html\" class=\"topiclink\" title=\"TAŞINMAZ - GAYRİMENKUL SATIŞ VAADİ SÖZLEŞMESİ DİZİNİ\">TAŞ. SATIŞ VAADİ SÖZ.DİZİNİ</a>  &nbsp; <a href=\"tasinmaz-gayrimenkulsatis-vaadi-sozlesmesi.html\" class=\"topiclink\" title=\"TAŞINMAZ - GAYRİMENKUL SATIŞ VAADİ SÖZLEŞMESİ\">TAŞ. SATIŞ VAADİ SÖZL</a>  &nbsp; <a href=\"tasinmaz-satis-vaadi-arsa-payi-karsiligi-svs-on-odemeli-ksvs-hak-birlestirilmis-34-sayili-genelge.html#tainmazsatiivaadarsapayikariliinaatyapimiszlemeler\" class=\"topiclink\" title=\"TAŞINMAZ SATIŞ VAADİ, ARSA PAYI KARŞILIĞI İNŞAAT VE ÖN ÖDEMELİ KONUT SATIŞ VAADİ SÖZLEŞMELERİ HAK.BİRLEŞTİRİLMİŞ 34 SAYILI GENELGE\">34 SAYILI GENELGE</a>  &nbsp; <a href=\"tasinmaz-satis-vaadi-genelge-genelyazilar.html\" class=\"topiclink\" title=\"GAYRİMENKUL SATIŞ VAADİ SÖZLEŞMESİ - GENELGE VE GENEL YAZILAR\">GEN VE GENEL YAZILAR </a>  &nbsp; <a href=\"mevzuat-tasinmaz-satis-vaadi-sozlesmesi.html\" class=\"topiclink\" title=\"MEVZUAT-TAŞINMAZ - GAYRİMENKUL SATIŞ VAADİ SÖZLEŞMESİ\">MEVZUAT</a></span></p>\n\n<h1 class=\"p_Heading1\"><span class=\"f_Heading1\">Sİ</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi:13.10.2023</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan:MEHMET MERT ÖKDEM</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu:Şarta Bağlı Gayrimenkul Satış Vaadi Sözleşmesi</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">14.11.2022</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Sayın ...... Noteri</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi: 12.09.2022 tarih ve 2022/439 sayılı yazınız.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yönetim Kurulumuzun 24.10.2022 günlü Toplantısında görüşülen ilgide kayıtlı yazınızda, ekte taslağı sunulan şarta bağlı gayrimenkul satış vaadi sözleşmesi başlıklı karma nitelikteki sözleşmenin yapılmasında hukuken bir engel bulunup bulunmadığı ile yapılması mümkün olması halinde harç ve damga vergisinin nasıl alınacağıyla ilgili olarak Birliğimiz görüşü talep edilmektedir.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> Birliğimizce yayımlanan (34) sayılı birleştirilmiş genelgenin Taşınmaz satışı vaadi sözleşmesine ilişkin olarak bazı kanunlarda yer alan yasaklamalar ile bu sözleşmenin yapılabileceği ve yapılamayacağı durumlar başlıklı 9 ncu maddesinde;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Gayrimenkul satış vaadi sözleşmelerinin birçok hukuk işlemi gibi tarafların serbest iradeleri ile oluşan ve taraflarına karşılıklı borçlar yükleyen bir sözleşme olduğu, bu nedenle bu sözleşmenin yapılması sırasında da 6098 sayılı Türk Borçlar Kanununun 26 ve 27 nci maddelerinin göz ardı edilmemesi gerektiği, her sözleşmenin, kanunların çizdiği sınırlar içinde kalmasının bir zorunluluk olduğu,</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Hal böyle olunca bazı durumlarda gayrimenkul satış vaadi işlemlerinin de yapılmasının imkânsızlık arz ettiği, bu imkânsızlığı özellikle iki bölümde incelemek gerekeceği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Birinci bölümde, önemli olan hususun gayrimenkul satış vaadi sözleşmesinin yapılabilmesine rağmen, sözleşmenin yerine getirilmesinin imkânsız olması olduğu, bu durumlarda noterler yönünden görevlerini yapmaya engel bir kanun hükmü bulunmadığı, imkansızlık durumu çözülene dek sözleşmenin yerine getirilmesi işleminin askıda olduğu,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İkinci bölümde ise, kamu düzeni ile getirilmiş bazı yasaklıklar yer alması nedeniyle bu durumlarda taşınmaz satış vaadi sözleşmelerinin yapılamayacağı,</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">belirtilmiş,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Anılan, birleştirilmiş genelgenin 5403 sayılı Toprak Koruma ve Arazi Kullanımı Kanunu kapsamına giren tarım arazilerinin satış vaatleri başlıklı 10 uncu maddesinde;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Tapu ve Kadastro Genel Müdürlüğünün 5403 sayılı Toprak Koruma ve Arazi Kullanımı Kanununun uygulanmasına ilişkin 12.06.2014 tarihli ve 23294678- 010.07.02/34306 sayılı duyurusu hükümleri dikkate alındığında, satış vaadi istemine konu taşınmazın tapu sicilindeki cinsinin tarımsal nitelik taşıdığı anlaşılması halinde; tarafların, ilgili belediye/valiliklerden talep konusu parselin imar planının bulunup bulunmadığına, imar planı mevcutsa planda bu taşınmazın tarımsal alana tahsis edilen veya edilmeyen alanlardan olup olmadığına dair belge getirmeleri gerektiği ve planda tarımsal alana tahsis edilmeyen alanlardan olduğunun anlaşılması halinde satış vaadi işleminin yapılabileceği,</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Taşınmazın imar planı kapsamı dışında kaldığı veya imar planında tarımsal niteliği korunacak alanda yer aldığının tespit edilmesi halinde ise tarla/bağ/bahçe/zeytinlik vb. tarımsal nitelik taşıyan tüm taşınmazların satış vaatlerinin yapılmasına engel bir durum olup olmadığına, 5403 sayılı Kanun kapsamında işlemin karşılanıp karşılanmayacağına ilişkin il/ilçe gıda, tarım ve hayvancılık müdürlüğünden belge getirmeleri gerektiği ve alınacak cevaba göre işlem yapılabileceği ifade edilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2863 sayılı Kültür ve Tabiat Varlıklarını Koruma Kanununun;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">3/13 ncu maddesinde; “Doğal (tabii) sit”; jeolojik devirlere ait olup, ender bulunmaları nedeniyle olağanüstü özelliklere sahip yer üstünde, yer altında veya su altında bulunan korunması gerekli alanlardır.”</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">8/1 nci maddesinde; “Yedinci maddeye göre tescil edilen korunması gerekli kültür ve tabiat varlıklarının korunma alanlarının tespiti ve bu alanlar içinde inşaat ve tesisat yapılıp yapılamayacağı konusunda karar alma yetkisi Koruma Kurullarına aittir. (Ek cümle: 8/10/2013-6498/2 mad.) Korunma alanlarına dair koruma bölge kurulu kararları, 7201 sayılı Kanun uyarınca </span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">9 ncu maddesinde; “Koruma Yüksek Kurulunun ilke kararları çerçevesinde koruma bölge kurullarınca alınan kararlara aykırı olarak, korunması gerekli taşınmaz kültür ve tabiat varlıkları ve koruma alanları ile sit alanlarında inşaî ve fizikî müdahalede bulunulamaz, bunlar yeniden kullanıma açılamaz veya kullanımları değiştirilemez. Esaslı onarım, inşaat, tesisat, sondaj, kısmen veya tamamen yıkma, yakma, kazı veya benzeri işler inşaî ve fizikî müdahale sayılır.”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Korunan Alanların Tespit, Tescil ve Onayına İlişkin Usul ve Esaslara Dair Yönetmeliğin;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">6/2 nci maddesinde; “Doğal sit alanları; kesin korunacak hassas alanlar, nitelikli doğal koruma alanları ve sürdürülebilir koruma ve kontrollü kullanım alanları olarak üç kategoriye ayrılır.”</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">9/1 nci maddesinde; “(Değişik:RG-5/3/2022-31769) Sürdürülebilir koruma ve kontrollü kullanım alanları; bölgenin doğal yapısı, ekolojik değerleri, silueti, doğal peyzajı ve benzeri ayırt edici özellikleri göz önünde bulundurularak faaliyetlerin niteliğine ve içeriğine ilişkin Bölge Komisyonu tarafından yapılacak değerlendirmeye göre; kesin korunacak hassas alanlarda ve nitelikli doğal koruma alanlarında izin verilen faaliyetlere ek olarak doğal ve kültürel bakımdan uyumlu düşük yoğunlukta faaliyetlere, tarım ve hayvancılık amaçlı entegre tesislere, hidroelektrik, rüzgâr ve güneş enerji santralleri ile turizm ve yerleşimlere izin verilen alanlardır. Bu alanlarda izin verilen faaliyetler, 7 nci maddenin üçüncü fıkrası ile 8 inci maddenin ikinci fıkrasında yer alan sınırlamalara tabi değildir.” düzenlemeleri mevcuttur.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yazınız ekinde yer alan sözleşme incelendiğinde; arsa sahibinin maliki bulunduğu iki parselden birinin tarımsal arazi niteliğinde, bir diğerinin ise sürdürülebilir koruma ve kontrollü sit alanında yer aldığı, her iki parsel için de gerekli başvuruların yapılarak imar kapsamı içerisine alınması halinde arsa sahibinin taşınmazların toplamının %20 sinin tapuda müteahhitte devredeceği sonrasında ise her iki parsel üzerinde %47,5 arsa sahibi, %52,5 müteahhite ait olacak şekilde arsa payı karşılığı inşaat sözleşmesi imzalanmasının kararlaştırıldığı anlaşılmıştır.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yukarıdaki açıklamalar doğrultusunda;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Tarımsal niteliğe haiz taşınmazların satış vaadine konu edilmesinin kanunen yasaklı işlemlerden bulunmadığı, il/ilçe gıda, tarım ve hayvancılık müdürlüğünden alınacak yazıda taşınmazın satış vaadine konu teşkil edebileceğine ilişkin olumlu cevap verildiği takdirde, satışın hukuken mümkün hale gelmesinden sonra satılabileceğine ilişkin şarta bağlı olarak işlemin gerçekleştirilebileceği,</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Doğal sit alanları kapsamında olan sürdürülebilir koruma ve kontrollü sit alanında yer alan taşınmazın satış vaadine konu edilmesinde mevzuatımızda yasaklayıcı bir hüküm bulunmadığı, Kültür ve Tabiat Varlıklarını Koruma Kanunu ve Korunan Alanların Tespit, Tescil ve Onayına İlişkin Usul ve Esaslara Dair Yönetmeliğin ilgili maddelerince Koruma Kurulundan alınacak yazıda taşınmazın satış vaadine konu edilebileceğine ilişkin olumlu cevap verildiği takdirde, taşınmazın genel ve kapsamlı bir şekilde sınırları ile birlikte gösterilmiş olması ve sözleşmenin ifa anına bağlı olarak kurulması nedeniyle belirtilen arazinin ifraz edilip satışın hukuken mümkün hale gelmesinden sonra satılabileceğine ilişkin şarta bağlı olarak işlemin gerçekleştirilebileceği düşünülmektedir.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Diğer taraftan, arsa satış vaadi ve kat karşılığı inşaat sözleşmelerinin tabi olduğu damga vergisi nispeti, 15.03.2017 Tarihli ve 30008 sayılı Resmi Gazetede yayımlanan 13.03.2017 Tarihli ve 2017/9973 sayılı Bakanlar Kurulu Kararı gereğince sıfır “0&quot; olarak uygulanmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Buna göre,  &nbsp; &nbsp; &nbsp; &nbsp; </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; &nbsp;1- Gayrimenkul satış vaadi sözleşmelerinin,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; &nbsp;2- 6502 sayılı Tüketicinin Korunması Hakkında Kanun kapsamında düzenlenen ön ödemeli konut satış sözleşmelerinin,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">teminat, kefalet ya da garanti taahhüdü gibi taahhütler içermedikleri takdirde, kuruluşu esnasında damga vergisi oranı sıfır (0) olarak belirlenmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu husus 2017/2 sayılı Genelgemiz ile noterliklere duyurulmuştur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yanı sıra, 2016/93 sayılı Genel Yazımız ile de bir akdin müeyyidesi kabilinden olan cezai şart taahhütlerinin damga vergisi ve harcın konusuna girmeyeceği hususu ilan edilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yukarıda yer alan mevzuat hükümleri birlikte değerlendirildiğinde inceleme konusu sözleşmede yer alan cezai şart bedeli dikkate alınmaksızın, satış vaadine konu gayrimenkulün emlak beyan değeri üzerinden nispi harç tahsil edilmesi gerekmekte olup,</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Sözleşmenin 4.7. nci maddesinde yer alan ve ilgili gayrimenkulün 3. kişilere satış ve devir yapılmaması taahhüdü itibariyle sözkonusu kağıttan nispi damga vergisi de tahsil edilmesi gerekmektedir.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgi edinilmesini rica ederim.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">Emine ÇAĞLAYAN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"sarta-bagli-gayrimenkul-satis-vaadi-soz.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 14.10.2023</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:27:22.276452"
}