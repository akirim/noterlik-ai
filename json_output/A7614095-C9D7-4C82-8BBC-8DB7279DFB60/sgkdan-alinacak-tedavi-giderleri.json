{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\sgkdan-alinacak-tedavi-giderleri.html",
    "title": "SGK'DAN ALINACAK TEDAVİ GİDERLERİNİN SK KAPSAMI DIŞINDA OLDUĞU",
    "description": "Yayın Tarihi:10.01.2021 Yayınlayan:HÜLYA YILMAZ Konu: SGK'dan alınacak tedavi giderlerinin SK kapsamı dışında olduğu İçerik:Hukuki Danışmanlık – 723 28.12.2020   Sayın .....",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ SGK'DAN ALINACAK TEDAVİ GİDERLERİNİN SK KAPSAMI DIŞINDA OLDUĞU Email Gönder SGK'DAN ALINACAK TEDAVİ GİDERLERİNİN SK KAPSAMI DIŞINDA OLDUĞU << Fihrist-Ana sayfa >> SGK'DAN ALINACAK TEDAVİ GİDERLERİNİN SK KAPSAMI DIŞINDA OLDUĞU VEKALETNAMELER    13 SAYILI GENELGE    14 SAYILI GENELGE    MEVZUAT Yayın Tarihi:10.01.2021 Yayınlayan:HÜLYA YILMAZ Konu: SGK'dan alınacak tedavi giderlerinin SK kapsamı dışında olduğu İçerik:Hukuki Danışmanlık – 723 28.12.2020 Sayın ...... Noteri İlgi :    23.11.2020 tarih ve 2020/436 sayılı yazınız. İlgi yazınız Yönetim Kurulunun 15.12.2020 tarihli toplantısında görüşülmüştür. Türk Ticaret Kanununun 1511 inci maddesinde; Hastalık ve sağlık sigortaları, sigortalı lehine yapılabilir; hastalık sigortalarında lehtar da belirlenebilir. 1513 üncü maddesinde; Sağlık sigortası ile sigortacı; a) Hastalık sonucu gerekli hâle gelen ilaç dâhil, her türlü tıbbi bakım, gebelik ve doğum, hastalıkların erken tanısına yönelik, ayaktaki incelemeler de içinde olmak üzere, sözleşmede kararlaştırılan giderleri, b) Tedavinin tıbben yatarak yapılmasının gerekli olduğu durumlarda günlük hastane giderleri, c) Sigortalının, hastalık sonucu çalışamaması nedeniyle elde edemediği kazançlar için kararlaştırılan günlük iş görememe parası, d) Sigortalı, bakıma ihtiyaç duyar duruma geldiği takdirde, bakım nedeniyle doğan giderler veya kararlaştırılan gündelik bakım parası, için teminat verir. Teminat, aksi kararlaştırılmamışsa, birinci fıkradaki tutarların tümünü kapsar. Sosyal Sigortalar ve Genel Sağlık Sigortası Kanunu 3 üncü maddesinde; Genel sağlık sigortası: Kişilerin öncelikle sağlıklarının korunmasını, sağlık riskleri ile karşılaşmaları halinde ise oluşan harcamaların finansmanını sağlayan sigortayı, Genel sağlık sigortalısı: Bu Kanunun 60 ıncı maddesinde sayılan kişileri, Sağlık hizmeti: Genel sağlık sigortalısı ve bakmakla yükümlü olduğu kişilere 63 üncü madde gereği finansmanı sağlanacak tıbbî ürün ve hizmetlerini ifade eder. Sigortacılık Kanununun 1 inci maddesinde; Sosyal güvenlik kurumları, Türkiye İhracat Kredi Bankası Anonim Şirketi ile bu Kanunun denetimle ilgili hükümleri hariç olmak üzere özel kanunlarına göre sigortacılık faaliyetinde bulunan diğer kuruluşlar bu Kanun kapsamında değildir. Karayolları Trafik Kanununun 98 inci maddesinde; Trafik kazaları sebebiyle üniversitelere bağlı hastaneler ve diğer bütün resmî ve özel sağlık kurum ve kuruluşlarının sundukları sağlık hizmet bedelleri, kazazedenin sosyal güvencesi olup olmadığına bakılmaksızın genel sağlık sigortalısı sayılanlar için belirlenen sağlık hizmeti geri ödeme usul ve esasları çerçevesinde Sosyal Güvenlik Kurumu tarafından karşılanır. Ancak, Sosyal Güvenlik Kurumu, bu kapsama girenler yönünden genel sağlık sigortalısı sayılanlar için belirlenen sağlık hizmetlerine ilave sağlık hizmetlerini belirler, protez ve ortezler için farklı birim fiyatı tespit eder. Bu sağlık hizmetleri sağlık uygulama tebliğindeki istisnai sağlık hizmetleri kapsamına dâhil edilmez.düzenlemeleri yer almaktadır. Türk Ticaret Kanununun 1511 inci maddesinin gerekçesinde; “Taslağın bu maddesi ile öncelikle hastalık ve sağlık sigortası ayrımına gidilmiştir. Hastalık sigortası bir meblağ sigortası şeklinde öngörülürken, sağlık sigortası esas olarak tedavi giderlerinin karşılanması amaçlı öngörülmüştür. Bu noktada, tedavi giderlerindeki amaç, tedavi giderleri nedeniyle mal varlığında meydana gelen azalmanın giderilmesi olduğundan, sağlık sigortasında sigortalıdan başkasının lehdar olarak gösterilmesi amaca uygun düşmez. Buna karşın hastalık sigortası meblağ sigortasıdır. Diğer bir ifade ile sözleşmede öngörülen hastalığın gerçekleşmesi ile sigortacının sözleşmede belirlenen bedeli ödeme borcu doğar. Dolayısıyla bu tür sigortada sigortalı dışında kişinin de lehdar olarak gösterilebilmesi mümkündür.” denilmektedir. Yargıtay 17. Hukuk Dairesinin 2017/4534 Esas 2018/7227 Karar sayılı ve 16.7.2018 tarihli kararında; “Somut olayda dava 06.04.2012 tarihinde 6111 Sayılı Yasa'nın yürürlüğünden sonra açılmıştır. Mahkemece hükme esas alınan bilirkişi raporunda davacılar tarafından faturalandırılan belgeli tedavi giderleri tespit edilerek mahkemece bu bedellere hükmedilmiştir. Oysa ki davacılar tarafından talep edilen ve belgelendirilen tedavi giderleri 2918 Sayılı Kanunun 98 inci maddesi kapsamında olup, dava dışı SGK'nın sorumluluğunda bulunduğundan, davalı ... şirketi sorumlu olmayıp, belgeli tedavi giderleri bakımından davalı ...Ş yönünden davanın reddi gerekirken yazılı şekilde karar verilmesi doğru değildir.” denilmiştir. Yukarıda yer alan açıklamalar hep birlikte değerlendirildiğinde; Mevcut hukuk sistemimizde sağlık sigortasının genel sağlık sigortası ve özel sağlık sigortası olmak üzere ikili bir ayrıma tabi tutulduğu, bu bağlamda, genel sağlık sigortasına ilişkin ilkeler Sosyal Sigortalar ve Genel Sağlık Sigortası Kanunu ile öngörülmüş olup, Türk Ticaret Kanununda düzenlenen özel sağlık sigortasına ilişkin hükümlerin bu ilişkiye uygulanmayacağı, Kişilerin genel sağlık sigortası kapsamında Sosyal Güvenlik Kurumundan talep edeceği tedavi giderleri ile Karayolları Trafik Kanunun gereğince trafik kazaları sebebiyle genel sağlık sigortalısı sayılan kişilerin yalnızca Sosyal Güvenlik Kurumundan talep edebileceği tedavi giderlerinin Sigortacılık Kanununun kapsamının dışında olduğu anlaşılmaktadır. Sigortacılık Kanununun kapsamına ise Türk Ticaret Kanunu bağlamında düzenlenen hastalık ve sağlık sigortaları girdiği, Türk Ticaret Kanununun ilgili hükümleri ve kanun gerekçesi incelendiğinde her türlü tedavi giderinin tazminat alacağı olarak değerlendirilmesi gerektiğinden, bu sigortalar sebebiyle talep edilecek tedavi giderlerinin 7251 sayılı Kanun ile Sigortacılık Kanununa eklenen Ek Madde 6 kapsamında olduğu, İlgililerce tedavi giderlerinin tahsiline ilişkin vekâletname talebinde bulunulması halinde, talep edilen tedavi giderlerinin özel sigorta kuruluşundan ya da Sosyal Güvenlik Kurumundan tahsil edileceğinin ilgiliden sorularak, Özel sigorta kuruluşundan talep edileceğinin bildirilmesi halinde, 5684 sayılı Kanun ek madde 6 da sayılan kişiler dışındaki şahıslara yetki veren vekâletnamelerin düzenlenmemesi, Sosyal Güvenlik Kurumundan talep edileceğinin beyanı halinde ise; vekâletname içeriğine tedavi giderinin Sosyal Güvenlik Kurumundan talep edileceğinin açıkça yazılması şartı ile herhangi bir sınırlama olmaksızın vekâletname düzenlenebileceği/onaylanabileceği, İlgililerce tedavi giderlerinin nerden talep edileceği konusunda açıklama yapılmıyorsa hukuka aykırı vekâletname düzenlenmesi riskinin önüne geçilmesi amacıyla 14.08.2020 tarihli duyurumuzda yer alan kurallara uygun şekilde vekâletname hazırlanmasının gerektiği düşünülmektedir.Bilgilerinizi rica ederim. Dursun CİN Başkan 28.12.2020 Hukuki Danışmanlık Per.            : F.KORKMAZ 28.12.2020 Hukuki Danışman                        : Ş.ARTAR 28.12.2020 Genel Sekreter                            : İ.GÜL Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "SGK'DAN ALINACAK TEDAVİ GİDERLERİNİN SK KAPSAMI DIŞINDA OLDUĞU",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fsgkdan-alinacak-tedavi-giderleri.html",
        "title": "",
        "target": "",
        "type": "internal"
      },
      {
        "text": "SGK'DAN ALINACAK TEDAVİ GİDERLERİNİN SK KAPSAMI DIŞINDA OLDUĞU",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?sgkdan-alinacak-tedavi-giderleri.html",
        "title": "",
        "target": "_top",
        "type": "internal"
      },
      {
        "text": "VEKALETNAMELER",
        "href": "vekaletnameler.html",
        "title": "VEKALETNAMELER DİZİNİ",
        "target": "",
        "type": "internal"
      },
      {
        "text": "13 SAYILI GENELGE",
        "href": "vekaletnameler-genel-olarak-birlestirilmis-13-sayili-genelge.html",
        "title": "VEKALETNAMELER-GENEL-OLARAK-BIRLESTIRILMIS-13-SAYILI-GENELGE",
        "target": "",
        "type": "internal"
      },
      {
        "text": "14 SAYILI GENELGE",
        "href": "vekaletnameler-avukatlar-ile-tapu-ve-diger-idarelerin-islerine-iliskin-birlestirilmis-14-sayili-genelge.html",
        "title": "VEKALETNAMELER - AVUKATLAR İLE TAPU VE DİĞER İDARELERİN İŞLERİ HAK. BİRLEŞTİRİLMİŞ 14 SAYILI GENELGE",
        "target": "",
        "type": "internal"
      },
      {
        "text": "MEVZUAT",
        "href": "mevzuat-vekaletnameler.html",
        "title": "MEVZUAT - VEKALETNAMELER",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "SGK'DAN ALINACAK TEDAVİ GİDERLERİNİN SK KAPSAMI DIŞINDA OLDUĞU"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>SGK'DAN ALINACAK TEDAVİ GİDERLERİNİN SK KAPSAMI DIŞINDA OLDUĞU</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:10.01.2021 Yayınlayan:HÜLYA YILMAZ Konu: SGK'dan alınacak tedavi giderlerinin SK kapsamı dışında olduğu İçerik:Hukuki Danışmanlık – 723 28.12.2020 &nbsp; Sayın .....\" />\n\n   <link rel=\"canonical\" content=\"noterlikrehberi.net/rehber/index.html?sgkdan-alinacak-tedavi-giderleri.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"sgkdan-alinacak-tedavi-giderleri.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"SGK'DAN ALINACAK TEDAVİ GİDERLERİNİN SK KAPSAMI DIŞINDA OLDUĞU\",\n\n   mailsubject: \"Tavsiye: Noterlik Rehberi - SGK'DAN ALINACAK TEDAVİ GİDERLERİNİN SK KAPSAMI DIŞINDA OLDUĞU &nbsp; &nbsp;VEKALETNAMELER&nbsp; &nbsp;13 SAYILI GENELGE&nbsp; &nbsp;14 SAYILI GENELGE&nbsp; &nbsp;MEVZUAT\",\n\n   sharesubject: \"Noterlik Rehberi - SGK'DAN ALINACAK TEDAVİ GİDERLERİNİN SK KAPSAMI DIŞINDA OLDUĞU &nbsp; &nbsp;VEKALETNAMELER&nbsp; &nbsp;13 SAYILI GENELGE&nbsp; &nbsp;14 SAYILI GENELGE&nbsp; &nbsp;MEVZUAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"SGKDAN-ALINACAK-TEDAVI-GIDERLERI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"sgkdan-alinacak-tedavi-giderleri.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?sgkdan-alinacak-tedavi-giderleri.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?sgkdan-alinacak-tedavi-giderleri.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?sgkdan-alinacak-tedavi-giderleri.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?sgkdan-alinacak-tedavi-giderleri.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fsgkdan-alinacak-tedavi-giderleri.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>SGK'DAN ALINACAK TEDAVİ GİDERLERİNİN SK KAPSAMI DIŞINDA OLDUĞU</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?sgkdan-alinacak-tedavi-giderleri.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">SGK'DAN ALINACAK TEDAVİ GİDERLERİNİN SK KAPSAMI DIŞINDA OLDUĞU</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"vekaletnameler.html\" class=\"topiclink\" title=\"VEKALETNAMELER DİZİNİ\">VEKALETNAMELER</a>  &nbsp; <a href=\"vekaletnameler-genel-olarak-birlestirilmis-13-sayili-genelge.html\" class=\"topiclink\" title=\"VEKALETNAMELER-GENEL-OLARAK-BIRLESTIRILMIS-13-SAYILI-GENELGE\">13 SAYILI GENELGE</a>  &nbsp; <a href=\"vekaletnameler-avukatlar-ile-tapu-ve-diger-idarelerin-islerine-iliskin-birlestirilmis-14-sayili-genelge.html\" class=\"topiclink\" title=\"VEKALETNAMELER - AVUKATLAR İLE TAPU VE DİĞER İDARELERİN İŞLERİ HAK. BİRLEŞTİRİLMİŞ 14 SAYILI GENELGE\">14 SAYILI GENELGE</a>  &nbsp; <a href=\"mevzuat-vekaletnameler.html\" class=\"topiclink\" title=\"MEVZUAT - VEKALETNAMELER\">MEVZUAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi:10.01.2021</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan:HÜLYA YILMAZ</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu: SGK'dan alınacak tedavi giderlerinin SK kapsamı dışında olduğu</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İçerik:Hukuki Danışmanlık – 723</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">28.12.2020</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Sayın ...... Noteri</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> İlgi :  &nbsp; 23.11.2020 tarih ve 2020/436 sayılı yazınız. </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; &nbsp;İlgi yazınız Yönetim Kurulunun 15.12.2020 tarihli toplantısında görüşülmüştür. </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp;Türk Ticaret Kanununun 1511 inci maddesinde; Hastalık ve sağlık sigortaları, sigortalı lehine yapılabilir; hastalık sigortalarında lehtar da belirlenebilir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 1513 üncü maddesinde; Sağlık sigortası ile sigortacı;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; a) Hastalık sonucu gerekli hâle gelen ilaç dâhil, her türlü tıbbi bakım, gebelik ve doğum, hastalıkların erken tanısına yönelik, ayaktaki incelemeler de içinde olmak üzere, sözleşmede kararlaştırılan giderleri,</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; b) Tedavinin tıbben yatarak yapılmasının gerekli olduğu durumlarda günlük hastane giderleri,</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; c) Sigortalının, hastalık sonucu çalışamaması nedeniyle elde edemediği kazançlar için kararlaştırılan günlük iş görememe parası,</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;d) Sigortalı, bakıma ihtiyaç duyar duruma geldiği takdirde, bakım nedeniyle doğan giderler veya kararlaştırılan gündelik bakım parası, için teminat verir.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Teminat, aksi kararlaştırılmamışsa, birinci fıkradaki tutarların tümünü kapsar. </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Sosyal Sigortalar ve Genel Sağlık Sigortası Kanunu 3 üncü maddesinde;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;Genel sağlık sigortası: Kişilerin öncelikle sağlıklarının korunmasını, sağlık riskleri ile karşılaşmaları halinde ise oluşan harcamaların finansmanını sağlayan sigortayı,</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Genel sağlık sigortalısı: Bu Kanunun 60 ıncı maddesinde sayılan kişileri,</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Sağlık hizmeti: Genel sağlık sigortalısı ve bakmakla yükümlü olduğu kişilere 63 üncü madde gereği finansmanı sağlanacak tıbbî ürün ve hizmetlerini ifade eder.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Sigortacılık Kanununun 1 inci maddesinde; Sosyal güvenlik kurumları, Türkiye İhracat Kredi Bankası Anonim Şirketi ile bu Kanunun denetimle ilgili hükümleri hariç olmak üzere özel kanunlarına göre sigortacılık faaliyetinde bulunan diğer kuruluşlar bu Kanun kapsamında değildir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp;Karayolları Trafik Kanununun 98 inci maddesinde; Trafik kazaları sebebiyle üniversitelere bağlı hastaneler ve diğer bütün resmî ve özel sağlık kurum ve kuruluşlarının sundukları sağlık hizmet bedelleri, kazazedenin sosyal güvencesi olup olmadığına bakılmaksızın genel sağlık sigortalısı sayılanlar için belirlenen sağlık hizmeti geri ödeme usul ve esasları çerçevesinde Sosyal Güvenlik Kurumu tarafından karşılanır. Ancak, Sosyal Güvenlik Kurumu, bu kapsama girenler yönünden genel sağlık sigortalısı sayılanlar için belirlenen sağlık hizmetlerine ilave sağlık hizmetlerini belirler, protez ve ortezler için farklı birim fiyatı tespit eder. Bu sağlık hizmetleri sağlık uygulama tebliğindeki istisnai sağlık hizmetleri kapsamına dâhil edilmez.düzenlemeleri yer almaktadır.</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp;Türk Ticaret Kanununun 1511 inci maddesinin gerekçesinde; “Taslağın bu maddesi ile öncelikle hastalık ve sağlık sigortası ayrımına gidilmiştir. Hastalık sigortası bir meblağ sigortası şeklinde öngörülürken, sağlık sigortası esas olarak tedavi giderlerinin karşılanması amaçlı öngörülmüştür. Bu noktada, tedavi giderlerindeki amaç, tedavi giderleri nedeniyle mal varlığında meydana gelen azalmanın giderilmesi olduğundan, sağlık sigortasında sigortalıdan başkasının lehdar olarak gösterilmesi amaca uygun düşmez. Buna karşın hastalık sigortası meblağ sigortasıdır. Diğer bir ifade ile sözleşmede öngörülen hastalığın gerçekleşmesi ile sigortacının sözleşmede belirlenen bedeli ödeme borcu doğar. Dolayısıyla bu tür sigortada sigortalı dışında kişinin de lehdar olarak gösterilebilmesi mümkündür.” denilmektedir.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; Yargıtay 17. Hukuk Dairesinin 2017/4534 Esas 2018/7227 Karar sayılı ve 16.7.2018 tarihli kararında; “Somut olayda dava 06.04.2012 tarihinde 6111 Sayılı Yasa'nın yürürlüğünden sonra açılmıştır. Mahkemece hükme esas alınan bilirkişi raporunda davacılar tarafından faturalandırılan belgeli tedavi giderleri tespit edilerek mahkemece bu bedellere hükmedilmiştir. Oysa ki davacılar tarafından talep edilen ve belgelendirilen tedavi giderleri 2918 Sayılı Kanunun 98 inci maddesi kapsamında olup, dava dışı SGK'nın sorumluluğunda bulunduğundan, davalı ... şirketi sorumlu olmayıp, belgeli tedavi giderleri bakımından davalı ...Ş yönünden davanın reddi gerekirken yazılı şekilde karar verilmesi doğru değildir.” denilmiştir.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; Yukarıda yer alan açıklamalar hep birlikte değerlendirildiğinde;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp;Mevcut hukuk sistemimizde sağlık sigortasının genel sağlık sigortası ve özel sağlık sigortası olmak üzere ikili bir ayrıma tabi tutulduğu, bu bağlamda, genel sağlık sigortasına ilişkin ilkeler Sosyal Sigortalar ve Genel Sağlık Sigortası Kanunu ile öngörülmüş olup, Türk Ticaret Kanununda düzenlenen özel sağlık sigortasına ilişkin hükümlerin bu ilişkiye uygulanmayacağı,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; Kişilerin genel sağlık sigortası kapsamında Sosyal Güvenlik Kurumundan talep edeceği tedavi giderleri ile Karayolları Trafik Kanunun gereğince trafik kazaları sebebiyle genel sağlık sigortalısı sayılan kişilerin yalnızca Sosyal Güvenlik Kurumundan talep edebileceği tedavi giderlerinin Sigortacılık Kanununun kapsamının dışında olduğu anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp;Sigortacılık Kanununun kapsamına ise Türk Ticaret Kanunu bağlamında düzenlenen hastalık ve sağlık sigortaları girdiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp;Türk Ticaret Kanununun ilgili hükümleri ve kanun gerekçesi incelendiğinde her türlü tedavi giderinin tazminat alacağı olarak değerlendirilmesi gerektiğinden, bu sigortalar sebebiyle talep edilecek tedavi giderlerinin 7251 sayılı Kanun ile Sigortacılık Kanununa eklenen Ek Madde 6 kapsamında olduğu,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp;İlgililerce tedavi giderlerinin tahsiline ilişkin vekâletname talebinde bulunulması halinde, talep edilen tedavi giderlerinin özel sigorta kuruluşundan ya da Sosyal Güvenlik Kurumundan tahsil edileceğinin ilgiliden sorularak,</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp;Özel sigorta kuruluşundan talep edileceğinin bildirilmesi halinde, 5684 sayılı Kanun ek madde 6 da sayılan kişiler dışındaki şahıslara yetki veren vekâletnamelerin düzenlenmemesi,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; Sosyal Güvenlik Kurumundan talep edileceğinin beyanı halinde ise; vekâletname içeriğine tedavi giderinin Sosyal Güvenlik Kurumundan talep edileceğinin açıkça yazılması şartı ile herhangi bir sınırlama olmaksızın vekâletname düzenlenebileceği/onaylanabileceği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp;İlgililerce tedavi giderlerinin nerden talep edileceği konusunda açıklama yapılmıyorsa hukuka aykırı vekâletname düzenlenmesi riskinin önüne geçilmesi amacıyla 14.08.2020 tarihli duyurumuzda yer alan kurallara uygun şekilde vekâletname hazırlanmasının gerektiği düşünülmektedir.Bilgilerinizi rica ederim.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">Dursun CİN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Başkan</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">28.12.2020 Hukuki Danışmanlık Per.  &nbsp; &nbsp; &nbsp; &nbsp; &nbsp; : F.KORKMAZ</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">28.12.2020 Hukuki Danışman  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; : Ş.ARTAR</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">28.12.2020 Genel Sekreter  &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; : İ.GÜL</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"sgkdan-alinacak-tedavi-giderleri.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:27:27.685144"
}