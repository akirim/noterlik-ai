{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\sozlesmedamgavergisi-2.html",
    "title": "SÖZLEŞME-DAMGA VERGİSİ-2",
    "description": "FİHRİST    DANIŞTAY KAR.   BÖLGE ADLİYE MAH. KAR.   YARGITAY KAR.   YEREL MAHKEME KAR.",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ SÖZLEŞME-DAMGA VERGİSİ-2 Email Gönder SÖZLEŞME-DAMGA VERGİSİ-2 << Fihrist-Ana sayfa >> SÖZLEŞME-DAMGA VERGİSİ-2 FİHRİST DANIŞTAY KAR.   BÖLGE ADLİYE MAH. KAR.   YARGITAY KAR.   YEREL MAHKEME KAR. T.C. DANIŞTAY 7. DAİRE E. 1999/3164 K. 2000/2906 T. 24.10.2000 ÖZET: Sözleşmeden doğan damga vergisi ve harcın eksik alınması ile ilgili olarak noter adına cezalı tarh edilen alacağın mükellefe rücu edilmesi özel hukuk kapsamına girer. İstemin Özeti: Davacı şirket ile ... Company Of Turkey Ltd. arasında imzalanan akaryakıt bayiliği ve işletme sözleşmesine ilişkin damga vergisi ve noter harcının eksik hesaplandığından bahisle, sorumlu sıfatıyla sözleşmeyi tasdik eden noter adına kaçakçılık cezalı damga vergisi ve noter harcı salınması yolunda tesis edilen işlemin iptali istemiyle davacı şirket tarafından açılan davada; 213 sayılı Vergi Usul Kanununun 377 nci maddesinde, mükelleflerin ve kendilerine vergi cezası kesilenlerin vergi mahkemesinde dava açmaya yetkili olduklarının hükme bağlandığı; olayda, eksik ödenen damga vergisinden dolayı cezai sorumluluk, 488 sayılı Damga Vergisi Kanununun 24 üncü maddesi uyarınca doğrudan notere ait olduğundan, davacı şirketin ceza yönünden dava açma ehliyeti bulunmadığı; vergi ve harca yönelik davaya gelince; düzenlenen sözleşmeye ilişkin damga vergisi ve harcın mükellefinin davacı şirket, sorumlusunun sözleşmeyi tasdik eden noter olduğu; noterin, adına yapılan tarhiyattan dolayı davacı şirkete rücu hakkı bulunduğundan, davacının, noter adına yapılan tarhiyatı dava konusu etmesinde menfaati bulunduğu kabul edilerek işin esasına geçildiği; olayda, sözleşmede yazılı en yüksek değer kabul edilmeyerek, davacı şirketin sözleşmeden bir yıl sonra, 1.1.1994 ila 31.7.1994 tarihleri arasında sattığı akaryakıt ve madeni yağ satış tutarı üzerinden damga vergisi ve noter harcı salınmışsa da, sözleşmede yazılı değerin kabul edilmemesini gerektirecek haklı bir sebep bulunmadığı gerekçesiyle; kaçakçılık cezasına yönelik davayı ehliyet yönünden reddeden; damga vergisi ve noter harcı yönünden ise davayı kabul ederek dava konusu işlemin vergi ve harca ilişkin kısmını iptal eden, ... Vergi Mahkemesinin 10.6.1999 gün ve E: 1999/91; K: 1999/299 sayılı kararının, davanın kısmen kabulüne ilişkin hüküm fıkrasının; davacı adına düzenlenmiş bir ihbarname bulunmadığı ileri sürülerek bozulması istenilmektedir. Savunmanın Özeti: İstemin reddi gerektiği yolundadır. Tetkik Hakimi ...'in Düşüncesi: Dosyanın incelenmesinden, ... adına düzenlenip tebliğ edilen ihbarnameye karşı davacı ... Ticaret ve Sanayi Limited Şirketi tarafından dava açıldığı anlaşılmıştır. Bu durumda, ... adına yapılan cezalı tarhiyata karşı dava açılmasında ... Ticaret ve Sanayi Limited Şirketinin menfaati bulunmamaktadır. Açılan davanın ehliyet yönünden reddi gerekir iken işin esası incelenerek karar verilmesinde isabet görülmemiştir. Açıklanan nedenlerle, temyiz isteminin kabulü ile mahkeme kararının bozulması gerektiği düşünülmektedir. Danıştay Savcısı ... 'in Düşüncesi: Davacı ile ... Company Of Turkey Ltd. arasında ... Noterliğinde düzenlenen işletme sözleşmesi nedeniyle eksik ödendiğinden bahisle noter adına tarh olunan damga vergisi, noter harcı ile kesilen kaçakçılık cezalarının ödenmesi istemiyle noter tarafından gönderilen ihtarname üzerine açılan davanın; damga vergisi ve noter harcına ilişkin kısmını kabul eden, kesilen ezalara ilişkin kısmını ise ehliyetten reddeden mahkeme kararı idarece temyiz edilmektedir. Olayda, davacı tarafından noterde düzenlenen sözleşmeden doğan damga vergisi ve noter harcının eksik ödenmiş olduğunun tespiti üzerine noter adına düzenlenen ihbarnamelerle tarh olunan cezalı vergilerin davacı tarafından ödenmesi hususunda ... Noterliğince gönderilen 8.12.1998 tarihli ihtarnamenin davacıya 28.12.1998 tarihinde tebliği üzerine, 26.1.1989 tarihinde vergi mahkemesi kaydına giren dilekçe ile bu davanın açıldığı anlaşılmaktadır. Gerek 488 sayılı Damga Vergisi Kanununda, gerekse 492 sayılı Harçlar Kanununda noterlerce yapılacak işlemler sırasında eksik alınan veya hiç alınmayan damga vergisi ve noter harçları ile ilgili olarak; damga vergisinin mükelleflere rücu hakkı olmak üzere noterden alınacağı, noter harcının ise, mükelleflerle birlikte müteselsilen sorumlu olmak üzere noterden alınacağı açıklanmıştır. Bu düzenlemeye uygun olarak, noter adına cezalı olarak tarh edilen uyuşmazlık konusu damga vergisi ve noter harcının, noterde düzenlenen ihtarname ile davacıya rücu edilmesine çalışılması işlemi, idari davaya konu edilebilecek yani idarenin kamu gücünü kullanarak tek taraflı olarak tesis ettiği bir idari işlem niteliğinde bulunmamaktadır. Bu nedenle, noter tarafından damga vergisi ve noter harcının ödenmesi istemiyle gönderilen ihtarname üzerine açılan dava, idari işleme karşı açılmış bir dava olarak kabul edilemeyeceğinden, idari yargının görev alanına girmemektedir. Özel hukuk alanına giren uyuşmazlığın, adli yargıda çözümlenmesi gerekmekle, davanın görev yönünden reddi gerekirken, mahkemece esastan incelenmesinde hukuka uyarlık görülmemiştir. Açıklanan nedenlerle, temyiz isteminin kabulü ile vergi mahkemesi kararının bozulması gerektiği düşünülmektedir. TÜRK MİLLETİ ADINA Hüküm veren Danıştay Yedinci ve Dokuzuncu Dairelerince, 2575 sayılı Danıştay Kanununun 3619 sayılı Kanunla eklenen ek madde 1 hükmü uyarınca birlikte yapılan toplantıda işin gereği görüşüldü: Dosyanın incelenmesinden, davacı ... Ticaret ve Sanayi Limited Şirketi ile ... Company Of Turkey Ltd arasında imzalanan akaryakıt bayiliği ve işletme sözleşmesine ilişkin damga vergisi ve noter harcının eksik hesaplandığından bahisle, sözleşmeyi tasdik eden ... Noteri ... adına resen hesaplanan matrah farkı üzerinden kaçakçılık cezalı damga vergisi ve noter harcı salındığı; cezalı tarhiyata ilişkin ihbarnamenin ... tarafından ihtarname ile ... Ticaret ve Sanayi Limited Şirketine gönderilmesi üzerine, adı geçen şirket tarafından ... adına düzenlenen ihbarnameye karşı dava açıldığı; mahkemece, kaçakçılık cezasına yönelik dava ehliyetten reddedilirken, damga vergisi ve noter harcı yönünden işin esasına girilerek karar verildiği anlaşılmıştır. 213 sayılı Vergi Usul Kanununun 377 nci maddesinde, mükelleflerin ve kendilerine vergi cezası kesilenlerin, tarh edilen vergilere ve kesilen cezalara karşı vergi mahkemesinde dava açabilecekleri hükme bağlanmış; aynı kanunun 8'inci maddesinde de mükellef; vergi kanunlarına göre kendisine vergi borcu terettüp eden gerçek veya tüzel kişi olarak tanımlanıp; kanunda geçen \"mükellef\" tabirinin vergi sorumlularını da kapsadığı belirtilmiştir. Olayda, hakkında düzenlenen vergi inceleme raporu doğrultusunda, 488 sayılı Damga Vergisi Kanunu ile 492 sayılı Harçlar Kanunu hükümleri uyarınca kendisine ait yükümlülükleri ihlal ettiğinden bahisle noter ... adına cezalı tarhiyat yapıldığı açık olup, ... adına düzenlenen ihbarnameye karşı ... Ticaret ve Sanayi Limited Şirketinin dava açma ehliyeti bulunmamaktadır. Bu nedenle açılan davanın 213 sayılı Kanunun yukarıda anılan hükümleri uyarınca vergi ve harç yönünden de ehliyetten reddi gerekirken, mahkemece işin esası incelenerek karar verilmesinde isabet görülmemiştir. Açıklanan nedenle, temyiz isteminin kabulüne, mahkeme kararının bozulmasına, bozma kararı üzerine mahkemece yeniden verilecek kararla birlikte yargılama giderleri de hüküm altına alınacağından, bu hususta ayrıca hüküm tesisine gerek bulunmadığına, 24.10.2000 gününde oybirliği ile karar verildi. Güncelleme: 20.08.2024 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "SÖZLEŞME-DAMGA VERGİSİ-2",
        "id": "",
        "class": [
          "p_Heading1"
        ]
      },
      {
        "level": 1,
        "text": "DANIŞTAY 7. DAİRE",
        "id": "",
        "class": [
          "p_Heading1"
        ]
      },
      {
        "level": 1,
        "text": "E. 1999/3164",
        "id": "",
        "class": [
          "p_Heading1"
        ]
      },
      {
        "level": 1,
        "text": "K. 2000/2906",
        "id": "",
        "class": [
          "p_Heading1"
        ]
      },
      {
        "level": 1,
        "text": "T. 24.10.2000",
        "id": "",
        "class": [
          "p_Heading1"
        ]
      },
      {
        "level": 1,
        "text": "ÖZET: Sözleşmeden doğan damga vergisi ve harcın eksik alınması ile ilgili olarak noter adına cezalı tarh edilen alacağın mükellefe rücu edilmesi özel hukuk kapsamına girer.",
        "id": "",
        "class": [
          "p_Heading1"
        ]
      },
      {
        "level": 1,
        "text": "İstemin Özeti: Davacı şirket ile ... Company Of Turkey Ltd. arasında imzalanan akaryakıt bayiliği ve işletme sözleşmesine ilişkin damga vergisi ve noter harcının eksik hesaplandığından bahisle, sorumlu sıfatıyla sözleşmeyi tasdik eden noter adına kaçakçılık cezalı damga vergisi ve noter harcı salınması yolunda tesis edilen işlemin iptali istemiyle davacı şirket tarafından açılan davada; 213 sayılı Vergi Usul Kanununun 377 nci maddesinde, mükelleflerin ve kendilerine vergi cezası kesilenlerin vergi mahkemesinde dava açmaya yetkili olduklarının hükme bağlandığı; olayda, eksik ödenen damga vergisinden dolayı cezai sorumluluk, 488 sayılı Damga Vergisi Kanununun 24 üncü maddesi uyarınca doğrudan notere ait olduğundan, davacı şirketin ceza yönünden dava açma ehliyeti bulunmadığı; vergi ve harca yönelik davaya gelince; düzenlenen sözleşmeye ilişkin damga vergisi ve harcın mükellefinin davacı şirket, sorumlusunun sözleşmeyi tasdik eden noter olduğu; noterin, adına yapılan tarhiyattan dolayı davacı şirkete rücu hakkı bulunduğundan, davacının, noter adına yapılan tarhiyatı dava konusu etmesinde menfaati bulunduğu kabul edilerek işin esasına geçildiği; olayda, sözleşmede yazılı en yüksek değer kabul edilmeyerek, davacı şirketin sözleşmeden bir yıl sonra, 1.1.1994 ila 31.7.1994 tarihleri arasında sattığı akaryakıt ve madeni yağ satış tutarı üzerinden damga vergisi ve noter harcı salınmışsa da, sözleşmede yazılı değerin kabul edilmemesini gerektirecek haklı bir sebep bulunmadığı gerekçesiyle; kaçakçılık cezasına yönelik davayı ehliyet yönünden reddeden; damga vergisi ve noter harcı yönünden ise davayı kabul ederek dava konusu işlemin vergi ve harca ilişkin kısmını iptal eden, ... Vergi Mahkemesinin 10.6.1999 gün ve E: 1999/91; K: 1999/299 sayılı kararının, davanın kısmen kabulüne ilişkin hüküm fıkrasının; davacı adına düzenlenmiş bir ihbarname bulunmadığı ileri sürülerek bozulması istenilmektedir.",
        "id": "",
        "class": [
          "p_Heading1"
        ]
      },
      {
        "level": 1,
        "text": "Savunmanın Özeti: İstemin reddi gerektiği yolundadır.",
        "id": "",
        "class": [
          "p_Heading1"
        ]
      },
      {
        "level": 1,
        "text": "Tetkik Hakimi ...'in Düşüncesi: Dosyanın incelenmesinden, ... adına düzenlenip tebliğ edilen ihbarnameye karşı davacı ... Ticaret ve Sanayi Limited Şirketi tarafından dava açıldığı anlaşılmıştır.",
        "id": "",
        "class": [
          "p_Heading1"
        ]
      },
      {
        "level": 1,
        "text": "Danıştay Savcısı ... 'in Düşüncesi: Davacı ile ... Company Of Turkey Ltd. arasında ... Noterliğinde düzenlenen işletme sözleşmesi nedeniyle eksik ödendiğinden bahisle noter adına tarh olunan damga vergisi, noter harcı ile kesilen kaçakçılık cezalarının ödenmesi istemiyle noter tarafından gönderilen ihtarname üzerine açılan davanın; damga vergisi ve noter harcına ilişkin kısmını kabul eden, kesilen ezalara ilişkin kısmını ise ehliyetten reddeden mahkeme kararı idarece temyiz edilmektedir.",
        "id": "",
        "class": [
          "p_Heading1"
        ]
      },
      {
        "level": 1,
        "text": "TÜRK MİLLETİ ADINA",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fsozlesmedamgavergisi-2.html",
        "title": "",
        "target": "",
        "type": "internal"
      },
      {
        "text": "SÖZLEŞME-DAMGA VERGİSİ-2",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?sozlesmedamgavergisi-2.html",
        "title": "",
        "target": "_top",
        "type": "internal"
      },
      {
        "text": "FİHRİST",
        "href": "fihrist.html",
        "title": "Noterlik Rehberi Ana Sayfa",
        "target": "",
        "type": "internal"
      },
      {
        "text": "DANIŞTAY KAR",
        "href": "danistay-kararlari.html",
        "title": "",
        "target": "",
        "type": "internal"
      },
      {
        "text": "BÖLGE ADLİYE MAH. KAR",
        "href": "bolge-adliye-mah-kararlari.html",
        "title": "",
        "target": "",
        "type": "internal"
      },
      {
        "text": "YARGITAY KAR",
        "href": "yargitay-kararlari.html",
        "title": "",
        "target": "",
        "type": "internal"
      },
      {
        "text": "YEREL MAHKEME KAR",
        "href": "yerel-mahkeme-kararlari.html",
        "title": "",
        "target": "",
        "type": "internal"
      },
      {
        "text": "Güncelleme: 20.08.2024",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "SÖZLEŞME-DAMGA VERGİSİ-2"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>SÖZLEŞME-DAMGA VERGİSİ-2</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"FİHRİST &nbsp; &nbsp;DANIŞTAY KAR. &nbsp; BÖLGE ADLİYE MAH. KAR. &nbsp; YARGITAY KAR. &nbsp; YEREL MAHKEME KAR. &nbsp;&nbsp;\" />\n\n   <link rel=\"canonical\" content=\"noterlikrehberi.net/rehber/index.html?sozlesmedamgavergisi-2.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"sozlesmedamgavergisi-2.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"SÖZLEŞME-DAMGA VERGİSİ-2\",\n\n   mailsubject: \"Tavsiye: Noterlik Rehberi - SÖZLEŞME-DAMGA VERGİSİ-2\",\n\n   sharesubject: \"Noterlik Rehberi - SÖZLEŞME-DAMGA VERGİSİ-2\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"SOZLESMEDAMGAVERGISI-2\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"sozlesmedamgavergisi-2.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?sozlesmedamgavergisi-2.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?sozlesmedamgavergisi-2.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?sozlesmedamgavergisi-2.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?sozlesmedamgavergisi-2.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fsozlesmedamgavergisi-2.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>SÖZLEŞME-DAMGA VERGİSİ-2</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?sozlesmedamgavergisi-2.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">SÖZLEŞME-DAMGA VERGİSİ-2</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"text-align: center; page-break-inside: avoid; page-break-after: avoid;\"><span class=\"f_Arial12\" style=\"font-size: 13px; font-weight: bold;\"><a href=\"fihrist.html\" class=\"topiclink\" title=\"Noterlik Rehberi Ana Sayfa\">FİHRİST</a> &nbsp;  <a href=\"danistay-kararlari.html\" class=\"topiclink\">DANIŞTAY KAR</a>. &nbsp; <a href=\"bolge-adliye-mah-kararlari.html\" class=\"topiclink\">BÖLGE ADLİYE MAH. KAR</a>. &nbsp; <a href=\"yargitay-kararlari.html\" class=\"topiclink\">YARGITAY KAR</a>. &nbsp; <a href=\"yerel-mahkeme-kararlari.html\" class=\"topiclink\">YEREL MAHKEME KAR</a>. &nbsp; </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">T.C.</span></p>\n\n<h1 class=\"p_Heading1\" style=\"text-align: left; line-height: 1.40; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">DANIŞTAY 7. DAİRE</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">E. 1999/3164</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">K. 2000/2906</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">T. 24.10.2000</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">ÖZET: </span><span style=\"font-family: 'Times New Roman',Times,Georgia,serif;\">Sözleşmeden doğan damga vergisi ve harcın eksik alınması ile ilgili olarak noter adına cezalı tarh edilen alacağın mükellefe rücu edilmesi özel hukuk kapsamına girer.</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">İstemin Özeti: </span><span style=\"font-family: 'Times New Roman',Times,Georgia,serif;\">Davacı şirket ile ... Company Of Turkey Ltd. arasında imzalanan akaryakıt bayiliği ve işletme sözleşmesine ilişkin damga vergisi ve noter harcının eksik hesaplandığından bahisle, sorumlu sıfatıyla sözleşmeyi tasdik eden noter adına kaçakçılık cezalı damga vergisi ve noter harcı salınması yolunda tesis edilen işlemin iptali istemiyle davacı şirket tarafından açılan davada; 213 sayılı Vergi Usul Kanununun 377 nci maddesinde, mükelleflerin ve kendilerine vergi cezası kesilenlerin vergi mahkemesinde dava açmaya yetkili olduklarının hükme bağlandığı; olayda, eksik ödenen damga vergisinden dolayı cezai sorumluluk, 488 sayılı Damga Vergisi Kanununun 24 üncü maddesi uyarınca doğrudan notere ait olduğundan, davacı şirketin ceza yönünden dava açma ehliyeti bulunmadığı; vergi ve harca yönelik davaya gelince; düzenlenen sözleşmeye ilişkin damga vergisi ve harcın mükellefinin davacı şirket, sorumlusunun sözleşmeyi tasdik eden noter olduğu; noterin, adına yapılan tarhiyattan dolayı davacı şirkete rücu hakkı bulunduğundan, davacının, noter adına yapılan tarhiyatı dava konusu etmesinde menfaati bulunduğu kabul edilerek işin esasına geçildiği; olayda, sözleşmede yazılı en yüksek değer kabul edilmeyerek, davacı şirketin sözleşmeden bir yıl sonra, 1.1.1994 ila 31.7.1994 tarihleri arasında sattığı akaryakıt ve madeni yağ satış tutarı üzerinden damga vergisi ve noter harcı salınmışsa da, sözleşmede yazılı değerin kabul edilmemesini gerektirecek haklı bir sebep bulunmadığı gerekçesiyle; kaçakçılık cezasına yönelik davayı ehliyet yönünden reddeden; damga vergisi ve noter harcı yönünden ise davayı kabul ederek dava konusu işlemin vergi ve harca ilişkin kısmını iptal eden, ... Vergi Mahkemesinin 10.6.1999 gün ve E: 1999/91; K: 1999/299 sayılı kararının, davanın kısmen kabulüne ilişkin hüküm fıkrasının; davacı adına düzenlenmiş bir ihbarname bulunmadığı ileri sürülerek bozulması istenilmektedir.</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">Savunmanın Özeti: </span><span style=\"font-family: 'Times New Roman',Times,Georgia,serif;\">İstemin reddi gerektiği yolundadır.</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">Tetkik Hakimi ...'in Düşüncesi: </span><span style=\"font-family: 'Times New Roman',Times,Georgia,serif;\">Dosyanın incelenmesinden, ... adına düzenlenip tebliğ edilen ihbarnameye karşı davacı ... Ticaret ve Sanayi Limited Şirketi tarafından dava açıldığı anlaşılmıştır.</span></h1>\n\n<p class=\"p_Normal\" style=\"text-indent: 72px; margin: 19px 0 0 0;\"><span style=\"font-family: 'Times New Roman',Times,Georgia,serif;\">Bu durumda, ... adına yapılan cezalı tarhiyata karşı dava açılmasında ... Ticaret ve Sanayi Limited Şirketinin menfaati bulunmamaktadır. Açılan davanın ehliyet yönünden reddi gerekir iken işin esası incelenerek karar verilmesinde isabet görülmemiştir.</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">Açıklanan nedenlerle, temyiz isteminin kabulü ile mahkeme kararının bozulması gerektiği düşünülmektedir.</span></p>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">Danıştay Savcısı ... 'in Düşüncesi: </span><span style=\"font-family: 'Times New Roman',Times,Georgia,serif;\">Davacı ile ... Company Of Turkey Ltd. arasında ... Noterliğinde düzenlenen işletme sözleşmesi nedeniyle eksik ödendiğinden bahisle noter adına tarh olunan damga vergisi, noter harcı ile kesilen kaçakçılık cezalarının ödenmesi istemiyle noter tarafından gönderilen ihtarname üzerine açılan davanın; damga vergisi ve noter harcına ilişkin kısmını kabul eden, kesilen ezalara ilişkin kısmını ise ehliyetten reddeden mahkeme kararı idarece temyiz edilmektedir.</span></h1>\n\n<p class=\"p_Normal\" style=\"margin: 19px 0 0 0;\"><span style=\"font-family: 'Times New Roman',Times,Georgia,serif;\">Olayda, davacı tarafından noterde düzenlenen sözleşmeden doğan damga vergisi ve noter harcının eksik ödenmiş olduğunun tespiti üzerine noter adına düzenlenen ihbarnamelerle tarh olunan cezalı vergilerin davacı tarafından ödenmesi hususunda ... Noterliğince gönderilen 8.12.1998 tarihli ihtarnamenin davacıya 28.12.1998 tarihinde tebliği üzerine, 26.1.1989 tarihinde vergi mahkemesi kaydına giren dilekçe ile bu davanın açıldığı anlaşılmaktadır.</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">Gerek 488 sayılı Damga Vergisi Kanununda, gerekse 492 sayılı Harçlar Kanununda noterlerce yapılacak işlemler sırasında eksik alınan veya hiç alınmayan damga vergisi ve noter harçları ile ilgili olarak; damga vergisinin mükelleflere rücu hakkı olmak üzere noterden alınacağı, noter harcının ise, mükelleflerle birlikte müteselsilen sorumlu olmak üzere noterden alınacağı açıklanmıştır.</span></p>\n\n<p class=\"p_Normal\" style=\"text-indent: 74px;\"><span style=\"font-family: 'Times New Roman',Times,Georgia,serif;\">Bu düzenlemeye uygun olarak, noter adına cezalı olarak tarh edilen uyuşmazlık konusu damga vergisi ve noter harcının, noterde düzenlenen ihtarname ile davacıya rücu edilmesine çalışılması işlemi, idari davaya konu edilebilecek yani idarenin kamu gücünü kullanarak tek taraflı olarak tesis ettiği bir idari işlem niteliğinde bulunmamaktadır.</span></p>\n\n<p class=\"p_Normal\" style=\"text-indent: 74px;\"><span style=\"font-family: 'Times New Roman',Times,Georgia,serif;\">Bu nedenle, noter tarafından damga vergisi ve noter harcının ödenmesi istemiyle gönderilen ihtarname üzerine açılan dava, idari işleme karşı açılmış bir dava olarak kabul edilemeyeceğinden, idari yargının görev alanına girmemektedir. Özel hukuk alanına giren uyuşmazlığın, adli yargıda çözümlenmesi gerekmekle, davanın görev yönünden reddi gerekirken, mahkemece esastan incelenmesinde hukuka uyarlık görülmemiştir.</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">Açıklanan nedenlerle, temyiz isteminin kabulü ile vergi mahkemesi kararının bozulması gerektiği düşünülmektedir.</span></p>\n\n<h1 class=\"p_Heading1\" style=\"margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">TÜRK MİLLETİ ADINA</span></h1>\n\n<p class=\"p_Normal\" style=\"text-indent: 74px; margin: 19px 0 0 0;\"><span style=\"font-family: 'Times New Roman',Times,Georgia,serif;\">Hüküm veren Danıştay Yedinci ve Dokuzuncu Dairelerince, 2575 sayılı Danıştay Kanununun 3619 sayılı Kanunla eklenen ek madde 1 hükmü uyarınca birlikte yapılan toplantıda işin gereği görüşüldü:</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">Dosyanın incelenmesinden, davacı ... Ticaret ve Sanayi Limited Şirketi ile ... Company Of Turkey Ltd arasında imzalanan akaryakıt bayiliği ve işletme sözleşmesine ilişkin damga vergisi ve noter harcının eksik hesaplandığından bahisle, sözleşmeyi tasdik eden ... Noteri ... adına resen hesaplanan matrah farkı üzerinden kaçakçılık cezalı damga vergisi ve noter harcı salındığı; cezalı tarhiyata ilişkin ihbarnamenin ... tarafından ihtarname ile ... Ticaret ve Sanayi Limited Şirketine gönderilmesi üzerine, adı geçen şirket tarafından ... adına düzenlenen ihbarnameye karşı dava açıldığı; mahkemece, kaçakçılık cezasına yönelik dava ehliyetten reddedilirken, damga vergisi ve noter harcı yönünden işin esasına girilerek karar verildiği anlaşılmıştır. 213 sayılı Vergi Usul Kanununun 377 nci maddesinde, mükelleflerin ve kendilerine vergi cezası kesilenlerin, tarh edilen vergilere ve kesilen cezalara karşı vergi mahkemesinde dava açabilecekleri hükme bağlanmış; aynı kanunun 8'inci maddesinde de mükellef; vergi kanunlarına göre kendisine vergi borcu terettüp eden gerçek veya tüzel kişi olarak tanımlanıp; kanunda geçen &quot;mükellef&quot; tabirinin vergi sorumlularını da kapsadığı belirtilmiştir.</span></p>\n\n<p class=\"p_Normal\" style=\"text-align: left;\"><span style=\"font-family: 'Times New Roman',Times,Georgia,serif;\">Olayda, hakkında düzenlenen vergi inceleme raporu doğrultusunda, 488 sayılı Damga</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">Vergisi Kanunu ile 492 sayılı Harçlar Kanunu hükümleri uyarınca kendisine ait yükümlülükleri ihlal ettiğinden bahisle noter ... adına cezalı tarhiyat yapıldığı açık olup, ... adına düzenlenen ihbarnameye karşı ... Ticaret ve Sanayi Limited Şirketinin dava açma ehliyeti bulunmamaktadır. Bu nedenle açılan davanın 213 sayılı Kanunun yukarıda anılan hükümleri uyarınca vergi ve harç yönünden de ehliyetten reddi gerekirken, mahkemece işin esası incelenerek karar verilmesinde isabet görülmemiştir.</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">Açıklanan nedenle, temyiz isteminin kabulüne, mahkeme kararının bozulmasına, bozma kararı üzerine mahkemece yeniden verilecek kararla birlikte yargılama giderleri de hüküm altına alınacağından, bu hususta ayrıca hüküm tesisine gerek bulunmadığına, 24.10.2000 gününde oybirliği ile karar verildi.</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"sozlesmedamgavergisi-2.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 20.08.2024</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:27:40.200946"
}