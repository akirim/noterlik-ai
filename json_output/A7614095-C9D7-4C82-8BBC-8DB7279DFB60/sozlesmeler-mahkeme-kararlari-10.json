{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\sozlesmeler-mahkeme-kararlari-10.html",
    "title": "KİRA SÖZLEŞMESİ - MAHKEME KARARI",
    "description": "T.C. YARGITAY 6. HUKUK DAİRESİ E. 2011/6207 K. 2011/12134 T. 1.11.2011   ÖZET : Dava, itirazın kaldırılması ve temerrüt sebebiyle kiralananın tahliyesi istemine ilişkindir.",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ KİRA SÖZLEŞMESİ - MAHKEME KARARI Email Gönder KİRA SÖZLEŞMESİ - MAHKEME KARARI << Fihrist-Ana sayfa >> KİRA SÖZLEŞMESİ - MAHKEME KARARI T.C. YARGITAY 6. HUKUK DAİRESİ E. 2011/6207 K. 2011/12134 T. 1.11.2011 ÖZET : Dava, itirazın kaldırılması ve temerrüt sebebiyle kiralananın tahliyesi istemine ilişkindir. Davacı vekili, davalılar tarafından sunulan kira sözleşmelerindeki imzaların davacıya ait olmadığını savunduğuna göre, sözleşmelerdeki imzaların ve yazıların davacıya ait olup olmadığı, çekilen protestoların içeriklerinin incelenmesi ve kiralananın dava dışı F. G.'a devredilip-devredilmediği, bu devir işlemine davacının onayının olup olmadığı ve hangi sözleşmeye itibar edileceği hususlarının incelenmesinin yargılamayı gerektirdiği, bu sebeple davanın reddine karar verilmesi gerekir. DAVA : İcra mahkemesince verilmiş bulunan yukarda tarih ve numarası yazılı karar davacı ve davalılardan M. C. tarafından süresi içinde temyiz edilmiş olmakla dosyadaki bütün kağıtlar okunup gereği düşünüldü: KARAR : Dava, itirazın kaldırılması ve temerrüt sebebiyle kiralananın tahliyesi istemine ilişkindir. Mahkemece, davalı K. M. M. hakkında açılan davanın reddine M. C. hakkında açılan davanın kabulüne, itirazın kaldırılmasına, takibin devamına, % 40 icra tazminatının alınmasına, temerrüt sebebiyle kiralananın tahliyesine karar verilmiş, karar davalı M. C. ve davacı vekilleri tarafından temyiz edilmiştir. Davacı vekili, davalı M. C. ile davacı arasında 15.8.2006 başlangıç tarihli kira sözleşmesi kurulduğunu, daha sonra kiralanan taşınmazın davalı K. M. M. tarafından kullanıldığının öğrenildiğini, davalıların 15.12.2007 ile 15.11.2008 tarihleri arasında aylık 2500 TL'den 15.12.2008 ile 15.9.2009 arası aylık 3000 TL'den toplam 60000 TL kira parasının ödenmesi için icra takibi yapıldığını, 30 gün içinde ödeme yapılmadığını, takibe yasal süresinde itiraz edildiğini, ödeme yapılmaması sebebiyle temerrüt oluştuğundan itirazın kaldırılmasına, % 40 icra tazminatıyla kiralananın tahliyesine karar verilmesini istemiştir. Davalı M. C. vekili, her ne kadar kira sözleşmesi yapılmış ise de müvekkilinin tayininin çıkması sebebiyle 15.8.2006 başlangıç tarihli kira sözleşmesinin karşılıklı anlaşmayla feshedilerek davacının dava dışı F. G. isimli kişi ile 1.1.2007 başlangıç tarihli kira sözleşmesi yaptığını, bu sözleşmede \"11 adet 2100 TL senet R. ve F. G.dan teslim aldım. Ücretler ödendiğinde senetler elden verilecektir.\" hükmünün yer aldığını 1.8.2007 vade tarihli 1.2.2007 düzenleme tarihli lehtarı davacı A. G. borçlusu F. ve R. K. olan 2.100 TL'lik bono için Edremit 4. Noterliği tarafından 3.8.2007 tarihinde protesto çekildiğini ve yine lehtarı ve borçluları aynı olan, 5.9.2007 tanzim tarihli 1.9.2007 vadeli bono için aynı noterlikçe protesto çekildiğini, bu sebeple kendisinin talep edilen aylarda kiracı olmadığını savunmuştur. Davalı K. M. M. vekili ise, müvekkilinin davalı M. C.'u tanımadığını, taşınmazı dava dışı F. G.'dan devraldığını, F.'nin de taşınmazı 1.2.2007 başlangıç tarihli aylık kira bedeli 1000 TL olan kira sözleşmesiyle kiraladığını, davacıyla müvekkili arasında bir kira sözleşmesi olmadığını savunmuştur. Mahkemece, akdi ilişkiyi inkar etmeyen davalı borçlu M. C.'un, sözleşmenin feshedildiği ve kiralananın tahliye edildiği itirazını İ.İ.K. 269/c maddesinde yazılı nitelikte bir belgeyle kanıtlayamadığından, adı geçen yönünden istemin kabulüyle itirazın kaldırılmasına, diğer davalı borçlu K. M. M.'nin kiracılık sıfatı bulunmadığından adı geçen bu borçlu yönünden de istemin reddine karar verilmiştir. Davaya dayanak yapılan ve hükme esas alınan kiracısı davalı M. C. kiralayanı ise davacı olan 15.8.2006 başlangıç tarihli ve 5 yıl süreli kira sözleşmesi hususunda taraflar arasında uyuşmazlık bulunmamaktadır. Davalı M. C. tarafından sunulan 1.1.2007 tarihli kira sözleşmesinin kiralayanının davacı, kiracının ise dava dışı F. G. olduğu, sözleşmenin arka yüzünde \"11 adet 2100 TL senet R. ve F. G.'dan teslim aldım. Ücretler ödendiğinde senetler elden verilecektir.\" hükmünün yer aldığı, Edremit 4. Noterliğinin 3.8.2007 tarihli ödeme protestosunda, 1.8.2007 vade tarihli ve 1.2.2007 düzenleme tarihli lehtarı davacı A. G. borçlusu F. ve R. K. olan 2.100 TL'lik bononun ödenmesinin istendiği, ve yine aynı noterlikçe lehtarı ve borçluları aynı, vade tarihi 1.9.2007, düzenleme tarihi 5.9.2007 olan senedin tahsili yönünden protesto çekildiği görülmektedir. Davacı vekili, davalılar tarafından sunulan kira sözleşmelerindeki imzaların davacıya ait olmadığını savunduğuna göre, sözleşmelerdeki imzaların ve yazıların davacıya ait olup olmadığı, çekilen protestoların içeriklerinin incelenmesi ve kiralananın dava dışı F. G.'a devredilip-devredilmediği, bu devir işlemine davacının onayının olup olmadığı ve hangi sözleşmeye itibar edileceği hususlarının incelenmesinin yargılamayı gerektirdiği, bu sebeple davanın reddine karar verilmesi gerekirken yazılı şekilde davanın kabulüne karar verilmesi doğru değildir. Karar bu sebeple bozulmalıdır. SONUÇ : Yukarıda açıklanan sebeplerle kararın BOZULMASINA, bozma nedenine göre davacı vekilinin temyiz itirazlarının şimdilik incelenmesine yer olmadığına, 01.11.2011 tarihinde oybirliğiyle karar verildi. T.C. YARGITAY 1. HUKUK DAİRESİ E. 2006/11387 K. 2006/13272 T. 28.12.2006 ÖZET : Davacılar, murislerinden intikal eden bağımsız bölümü davalının haksız olarak işgal ettiğini, davalının mirasçılardan biri ile yaptığı kira sözleşmesinin geçersiz olduğunu iddia ederek el atmanın önlenmesi talebinde bulunmuşlardır. İhtilaf konusu taşınmaz muris adına kayıtlı olup elbirliği mülkiyeti hükümlerine tabidir. Elbirliği mülkiyetine tabi taşınmazla ilgili kira sözleşmesinin geçerli sayılabilmesi için tüm ortakların sözleşmeye katılması zorunludur. Tüm ortakların katılmadığı kira sözleşmesi geçersizdir. Somut olayda, kira sözleşmesi sadece mirasçılardan biri ile yapılmıştır. Kira sözleşmesine diğer mirasçıların icazet verdiği iddia dahi edilmemiştir. Bu durumda davanın kabulüne karar verilmesi gerekir. DAVA : Taraflar arasında görülen davada; Davacılar, miras bırakanlarından intikal eden 2 parsel sayılı taşınmazın davalı tarafından haksız olarak işgal edildiğini, davalının mirasçılardan Ö. ile yaptığı kira sözleşmesinin geçersiz olduğunu ileri sürerek el atmanın önlenmesi ve ecrimisil isteklerinde bulunmuşlardır. Davalı, davanın reddini savunmuştur. Mahkemece, davalının taşınmazı kira sözleşmesine dayalı olarak kullandığı gerekçesiyle davanın reddine karar verilmiştir. Karar, davacılar vekili tarafından süresinde temyiz edilmiş olmakla; Tetkik Hakimi U.Ş.'nin raporu okundu, düşüncesi alındı. Dosya incelendi, gereği görüşülüp düşünüldü: KARAR : Dava, bağımsız bölüme el atmanın önlenmesi ve ecrimisil isteklerine ilişkindir. Mahkemece, davanın reddine karar verilmiştir. Dosya içeriğinden, toplanan delillerden; çekişme konusu 610 ada 2 parseldeki 6 nolu bağımsız bölümün dava dışı kişilerle birlikte davacıların 22.11.2004 tarihinde ölen miras bırakanları M. adına kayıtlı olduğu, davalının çekişme konusu taşınmazda mülkiyetten kaynaklanan bir hakkının bulunmadığı, ancak, taşınmazı tasarruf ettiği anlaşılmaktadır. Davacılar, davalının taşınmazı haklı ve geçerli bir nedeni bulunmaksızın el attığını ileri sürerek eldeki davayı açmışlar; davalı kiracılık savunmasında bulunmak suretiyle davaya karşı çıkmıştır. Gerçekten de davalının, davacıların miras bırakanı M'nin mirasçılarından olan Ö. ile miras bırakanın ölümünden sonra 01.12.2004 tarihinde 2 yıl süreli kira sözleşmesi yaptığı dosya kapsamı ile sabittir. Taşınmazın miras bırakan adına kayıtlı payı, elbirliği mülkiyetine tabidir. Türk Medeni Kanunu'nun 702 vd. maddeleri uyarınca bu tür mülkiyette geçerli bir kira sözleşmesinden bahsedebilmek için tüm paydaşların sözleşmeye katılımı zorunludur. Tüm paydaşların katılmadığı kira sözleşmesinin hukuken geçerli olamayacağı tartışmasızdır. Oysa somut olayda, bahse konu kira sözleşmesinin paydaşlardan Ö. ile davalı arasında yapıldığı, diğer paydaşların sözleşmede yer almadıkları görülmektedir. Öte yandan, yapılan kira aktine davacılar ve dava dışı iştirakçilerin icazet verdiği iddia edilmiş de değildir. Öyle ise, mahkemece geçerli bir sözleşmenin bulunmadığı gözetilmek suretiyle el atmanın önlenmesi isteği ile belirlenecek ecrimisil yönünden davanın kabulüne karar verilmesi gerekirken yanılgılı değerlendirme ile yazılı olduğu üzere hüküm kurulmuş olması doğru değildir. Davacıların temyiz itirazları yerindedir. SONUÇ : Kabulüyle hükmün açıklanan nedenlerle HUMK'nun 428. maddesi gereğince BOZULMASINA, alınan peşin harcın temyiz edene geri verilmesine, 28.12.2006 tarihinde oybirliğiyle karar verildi. 4721 Sayılı Türk Medeni Kanunu'nun 691/1. maddesindeki; \"İşletme usulünün veya tarım türünün değiştirilmesi, adi kiraya veya ürün kirasına ilişkin sözleşmelerin yapılması veya feshi, toprağın ıslahı gibi önemli yönetim işleri için pay ve paydaş çoğunluğuyla karar verilmesi gerekir....\" hükmü ile paylı mülkiyette taşınmazın kiraya ne şekilde verileceği hususu düzenlenmiştir. Buna göre paylı mülkiyette taşınmaz pay ve paydaş çoğunluğu kararıyla kiraya verilebilir. Somut olayda, dava konusu 3 parsel sayılı taşınmazda, asıl dava ve birleşen dava davacıları olan N'in 3500/22200, A'ın 2625/22200, M'in 2625/22200, K'in ise 5250/22200 ve 8200/22200 paylarının olduğu, taşınmazda bulunan çekişmeye konu yapının davalı D şirketine 01.04.2006 başlangıçlı kira sözleşmesi ile paydaşlardan K tarafından kiraya verildiği, diğer paydaşların sözleşmede yer almadığı ve bu dava ile kiralamaya karşı koydukları anlaşılmaktadır. Dava konusu taşınmaz Türk Medeni Kanunu'nun 691/1.maddesindeki pay ve paydaş çoğunluğu olmadan kiraya verilmiş bulunduğundan davalı D şirketinin taşınmazı kullanması haklı ve geçerli bir nedene dayanmamaktadır. Bu bakımdan asıl davanın konusu olan el atmanın önlenmesi davasının tamamen kabulüne karar verilmesi gerekir.  Yargıtay Hukuk Genel Kurulu, Esas: 2012/1-770, Karar: 2013/285 Türk Medeni Kanununun paylı mülkiyette önemli yönetim işlerini düzenleyen 692. maddesi uyarınca taşınmazın kiraya verilerek kullanımında paydaşların oy birliği şartı aranır. Çekişme konusu 1153 parsel paydaş olan maliklerden sadece davalının temsilcisi tarafından kiraya verildiğinden 27.11.1997 başlangıç tarihli sözleşme taraflar arasında hüküm ve sonuç meydana getirmez. Gerçekten, yasa hükmünü birden çok kişinin paydaş olduğu taşınmazda bir paydaşın kendi payı için yabancı kişilerle yapacağı kira sözleşmesinin geçersiz bulunduğuna ilişkin 27.11.1946 tarih ve 28/15 sayılı Yargıtay İçtihadı Birleştirme Kararı da doğrulamaktadır. Davacı geçersiz olan kira sözleşmesine dayanarak sözleşme ihlalini öne sürüp istemde bulunamayacağından davanın reddi yerine istemin hüküm altına alınması doğru olmamış, kararın bozulması gerekmiştir.  Yargıtay 14.HD. 2007/2439 ESAS- 2007/4839 Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "KİRA SÖZLEŞMESİ - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fsozlesmeler-mahkeme-kararlari-10.html",
        "title": "",
        "target": "",
        "type": "internal"
      },
      {
        "text": "KİRA SÖZLEŞMESİ - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?sozlesmeler-mahkeme-kararlari-10.html",
        "title": "",
        "target": "_top",
        "type": "internal"
      },
      {
        "text": "Türk Medeni Kanunu",
        "href": "turk-medeni-kanunu.html",
        "title": "",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "KİRA SÖZLEŞMESİ - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>KİRA SÖZLEŞMESİ - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY 6. HUKUK DAİRESİ E. 2011/6207 K. 2011/12134 T. 1.11.2011 &nbsp; ÖZET : Dava, itirazın kaldırılması ve temerrüt sebebiyle kiralananın tahliyesi istemine ilişkindir.\" />\n\n   <link rel=\"canonical\" content=\"noterlikrehberi.net/rehber/index.html?sozlesmeler-mahkeme-kararlari-10.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"sozlesmeler-mahkeme-kararlari-10.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"KİRA SÖZLEŞMESİ - MAHKEME KARARI\",\n\n   mailsubject: \"Tavsiye: Noterlik Rehberi - KİRA SÖZLEŞMESİ - MAHKEME KARARI\",\n\n   sharesubject: \"Noterlik Rehberi - KİRA SÖZLEŞMESİ - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"SOZLESMELER-MAHKEME-KARARLARI-10\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"sozlesmeler-mahkeme-kararlari-10.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?sozlesmeler-mahkeme-kararlari-10.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?sozlesmeler-mahkeme-kararlari-10.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?sozlesmeler-mahkeme-kararlari-10.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?sozlesmeler-mahkeme-kararlari-10.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fsozlesmeler-mahkeme-kararlari-10.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>KİRA SÖZLEŞMESİ - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?sozlesmeler-mahkeme-kararlari-10.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">KİRA SÖZLEŞMESİ - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p><span style=\"font-weight: bold;\">T.C.</span></p>\n\n<p><span style=\"font-weight: bold;\">YARGITAY</span></p>\n\n<p><span style=\"font-weight: bold;\">6. HUKUK DAİRESİ</span></p>\n\n<p><span style=\"font-weight: bold;\">E. 2011/6207</span></p>\n\n<p><span style=\"font-weight: bold;\">K. 2011/12134</span></p>\n\n<p><span style=\"font-weight: bold;\">T. 1.11.2011</span></p>\n\n<p><span style=\"font-weight: bold;\">&nbsp;</span></p>\n\n<p><span style=\"font-weight: bold;\">ÖZET : </span>Dava, itirazın kaldırılması ve temerrüt sebebiyle kiralananın tahliyesi istemine ilişkindir. Davacı vekili, davalılar tarafından sunulan kira sözleşmelerindeki imzaların davacıya ait olmadığını savunduğuna göre, sözleşmelerdeki imzaların ve yazıların davacıya ait olup olmadığı, çekilen protestoların içeriklerinin incelenmesi ve kiralananın dava dışı F. G.'a devredilip-devredilmediği, bu devir işlemine davacının onayının olup olmadığı ve hangi sözleşmeye itibar edileceği hususlarının incelenmesinin yargılamayı gerektirdiği, bu sebeple davanın reddine karar verilmesi gerekir.</p>\n\n<p><span style=\"font-weight: bold;\">DAVA : </span>İcra mahkemesince verilmiş bulunan yukarda tarih ve numarası yazılı karar davacı ve davalılardan M. C. tarafından süresi içinde temyiz edilmiş olmakla dosyadaki bütün kağıtlar okunup gereği düşünüldü:</p>\n\n<p><span style=\"font-weight: bold;\">KARAR : </span>Dava, itirazın kaldırılması ve temerrüt sebebiyle kiralananın tahliyesi istemine ilişkindir. Mahkemece, davalı K. M. M. hakkında açılan davanın reddine M. C. hakkında açılan davanın kabulüne, itirazın kaldırılmasına, takibin devamına, % 40 icra tazminatının alınmasına, temerrüt sebebiyle kiralananın tahliyesine karar verilmiş, karar davalı M. C. ve davacı vekilleri tarafından temyiz edilmiştir.</p>\n\n<p>Davacı vekili, davalı M. C. ile davacı arasında 15.8.2006 başlangıç tarihli kira sözleşmesi kurulduğunu, daha sonra kiralanan taşınmazın davalı K. M. M. tarafından kullanıldığının öğrenildiğini, davalıların 15.12.2007 ile 15.11.2008 tarihleri arasında aylık 2500 TL'den 15.12.2008 ile 15.9.2009 arası aylık 3000 TL'den toplam 60000 TL kira parasının ödenmesi için icra takibi yapıldığını, 30 gün içinde ödeme yapılmadığını, takibe yasal süresinde itiraz edildiğini, ödeme yapılmaması sebebiyle temerrüt oluştuğundan itirazın kaldırılmasına, % 40 icra tazminatıyla kiralananın tahliyesine karar verilmesini istemiştir. Davalı M. C. vekili, her ne kadar kira sözleşmesi yapılmış ise de müvekkilinin tayininin çıkması sebebiyle 15.8.2006 başlangıç tarihli kira sözleşmesinin karşılıklı anlaşmayla feshedilerek davacının dava dışı F. G. isimli kişi ile 1.1.2007 başlangıç tarihli kira sözleşmesi yaptığını, bu sözleşmede &quot;11 adet 2100 TL senet R. ve F. G.dan teslim aldım. Ücretler ödendiğinde senetler elden verilecektir.&quot; hükmünün yer aldığını 1.8.2007 vade tarihli 1.2.2007 düzenleme tarihli lehtarı davacı A. G. borçlusu F. ve R. K. olan 2.100 TL'lik bono için Edremit 4. Noterliği tarafından 3.8.2007 tarihinde protesto çekildiğini ve yine lehtarı ve borçluları aynı olan, 5.9.2007 tanzim tarihli 1.9.2007 vadeli bono için aynı noterlikçe protesto çekildiğini, bu sebeple kendisinin talep edilen aylarda kiracı olmadığını savunmuştur. Davalı K. M. M. vekili ise, müvekkilinin davalı M. C.'u tanımadığını, taşınmazı dava dışı F. G.'dan devraldığını, F.'nin de taşınmazı 1.2.2007 başlangıç tarihli aylık kira bedeli 1000 TL olan kira sözleşmesiyle kiraladığını, davacıyla müvekkili arasında bir kira sözleşmesi olmadığını savunmuştur. Mahkemece, akdi ilişkiyi inkar etmeyen davalı borçlu M. C.'un, sözleşmenin feshedildiği ve kiralananın tahliye edildiği itirazını İ.İ.K. 269/c maddesinde yazılı nitelikte bir belgeyle kanıtlayamadığından, adı geçen yönünden istemin kabulüyle itirazın kaldırılmasına, diğer davalı borçlu K. M. M.'nin kiracılık sıfatı bulunmadığından adı geçen bu borçlu yönünden de istemin reddine karar verilmiştir.</p>\n\n<p>Davaya dayanak yapılan ve hükme esas alınan kiracısı davalı M. C. kiralayanı ise davacı olan 15.8.2006 başlangıç tarihli ve 5 yıl süreli kira sözleşmesi hususunda taraflar arasında uyuşmazlık bulunmamaktadır. Davalı M. C. tarafından sunulan 1.1.2007 tarihli kira sözleşmesinin kiralayanının davacı, kiracının ise dava dışı F. G. olduğu, sözleşmenin arka yüzünde &quot;11 adet 2100 TL senet R. ve F. G.'dan teslim aldım. Ücretler ödendiğinde senetler elden verilecektir.&quot; hükmünün yer aldığı, Edremit 4. Noterliğinin 3.8.2007 tarihli ödeme protestosunda, 1.8.2007 vade tarihli ve 1.2.2007 düzenleme tarihli lehtarı davacı A. G. borçlusu F. ve R. K. olan 2.100 TL'lik bononun ödenmesinin istendiği, ve yine aynı noterlikçe lehtarı ve borçluları aynı, vade tarihi 1.9.2007, düzenleme tarihi 5.9.2007 olan senedin tahsili yönünden protesto çekildiği görülmektedir. Davacı vekili, davalılar tarafından sunulan kira sözleşmelerindeki imzaların davacıya ait olmadığını savunduğuna göre, sözleşmelerdeki imzaların ve yazıların davacıya ait olup olmadığı, çekilen protestoların içeriklerinin incelenmesi ve kiralananın dava dışı F. G.'a devredilip-devredilmediği, bu devir işlemine davacının onayının olup olmadığı ve hangi sözleşmeye itibar edileceği hususlarının incelenmesinin yargılamayı gerektirdiği, bu sebeple davanın reddine karar verilmesi gerekirken yazılı şekilde davanın kabulüne karar verilmesi doğru değildir. Karar bu sebeple bozulmalıdır.</p>\n\n<p><span style=\"font-weight: bold;\">SONUÇ : </span>Yukarıda açıklanan sebeplerle kararın BOZULMASINA, bozma nedenine göre davacı vekilinin temyiz itirazlarının şimdilik incelenmesine yer olmadığına, 01.11.2011 tarihinde oybirliğiyle karar verildi.</p>\n\n<hr style=\"height:0px; color:#000000; border-width:0; background-color:#000000;\" /><p><span style=\"font-weight: bold;\">T.C.</span></p>\n\n<p><span style=\"font-weight: bold;\">YARGITAY</span></p>\n\n<p><span style=\"font-weight: bold;\">1. HUKUK DAİRESİ</span></p>\n\n<p><span style=\"font-weight: bold;\">E. 2006/11387</span></p>\n\n<p><span style=\"font-weight: bold;\">K. 2006/13272</span></p>\n\n<p><span style=\"font-weight: bold;\">T. 28.12.2006</span></p>\n\n<p>&nbsp;</p>\n\n<p><span style=\"font-weight: bold;\">ÖZET : Davacılar, murislerinden intikal eden bağımsız bölümü davalının haksız olarak işgal ettiğini, davalının mirasçılardan biri ile yaptığı kira sözleşmesinin geçersiz olduğunu iddia ederek el atmanın önlenmesi talebinde bulunmuşlardır. İhtilaf konusu taşınmaz muris adına kayıtlı olup elbirliği mülkiyeti hükümlerine tabidir. Elbirliği mülkiyetine tabi taşınmazla ilgili kira sözleşmesinin geçerli sayılabilmesi için tüm ortakların sözleşmeye katılması zorunludur. Tüm ortakların katılmadığı kira sözleşmesi geçersizdir. Somut olayda, kira sözleşmesi sadece mirasçılardan biri ile yapılmıştır. Kira sözleşmesine diğer mirasçıların icazet verdiği iddia dahi edilmemiştir. Bu durumda davanın kabulüne karar verilmesi gerekir.</span></p>\n\n<p>&nbsp;</p>\n\n<p>DAVA : Taraflar arasında görülen davada;</p>\n\n<p>&nbsp;</p>\n\n<p>Davacılar, miras bırakanlarından intikal eden 2 parsel sayılı taşınmazın davalı tarafından haksız olarak işgal edildiğini, davalının mirasçılardan Ö. ile yaptığı kira sözleşmesinin geçersiz olduğunu ileri sürerek el atmanın önlenmesi ve ecrimisil isteklerinde bulunmuşlardır.</p>\n\n<p>&nbsp;</p>\n\n<p>Davalı, davanın reddini savunmuştur.</p>\n\n<p>&nbsp;</p>\n\n<p>Mahkemece, davalının taşınmazı kira sözleşmesine dayalı olarak kullandığı gerekçesiyle davanın reddine karar verilmiştir.</p>\n\n<p>&nbsp;</p>\n\n<p>Karar, davacılar vekili tarafından süresinde temyiz edilmiş olmakla; Tetkik Hakimi U.Ş.'nin raporu okundu, düşüncesi alındı. Dosya incelendi, gereği görüşülüp düşünüldü:</p>\n\n<p>&nbsp;</p>\n\n<p>KARAR : Dava, bağımsız bölüme el atmanın önlenmesi ve ecrimisil isteklerine ilişkindir.</p>\n\n<p>&nbsp;</p>\n\n<p>Mahkemece, davanın reddine karar verilmiştir.</p>\n\n<p>&nbsp;</p>\n\n<p>Dosya içeriğinden, toplanan delillerden; çekişme konusu 610 ada 2 parseldeki 6 nolu bağımsız bölümün dava dışı kişilerle birlikte davacıların 22.11.2004 tarihinde ölen miras bırakanları M. adına kayıtlı olduğu, davalının çekişme konusu taşınmazda mülkiyetten kaynaklanan bir hakkının bulunmadığı, ancak, taşınmazı tasarruf ettiği anlaşılmaktadır. Davacılar, davalının taşınmazı haklı ve geçerli bir nedeni bulunmaksızın el attığını ileri sürerek eldeki davayı açmışlar; davalı kiracılık savunmasında bulunmak suretiyle davaya karşı çıkmıştır.</p>\n\n<p>&nbsp;</p>\n\n<p>Gerçekten de davalının, davacıların miras bırakanı M'nin mirasçılarından olan Ö. ile miras bırakanın ölümünden sonra 01.12.2004 tarihinde 2 yıl süreli kira sözleşmesi yaptığı dosya kapsamı ile sabittir.</p>\n\n<p>&nbsp;</p>\n\n<p>Taşınmazın miras bırakan adına kayıtlı payı, elbirliği mülkiyetine tabidir. Türk Medeni Kanunu'nun 702 vd. maddeleri uyarınca bu tür mülkiyette geçerli bir kira sözleşmesinden bahsedebilmek için tüm paydaşların sözleşmeye katılımı zorunludur. Tüm paydaşların katılmadığı kira sözleşmesinin hukuken geçerli olamayacağı tartışmasızdır.</p>\n\n<p>&nbsp;</p>\n\n<p>Oysa somut olayda, bahse konu kira sözleşmesinin paydaşlardan Ö. ile davalı arasında yapıldığı, diğer paydaşların sözleşmede yer almadıkları görülmektedir. Öte yandan, yapılan kira aktine davacılar ve dava dışı iştirakçilerin icazet verdiği iddia edilmiş de değildir.</p>\n\n<p>&nbsp;</p>\n\n<p>Öyle ise, mahkemece geçerli bir sözleşmenin bulunmadığı gözetilmek suretiyle el atmanın önlenmesi isteği ile belirlenecek ecrimisil yönünden davanın kabulüne karar verilmesi gerekirken yanılgılı değerlendirme ile yazılı olduğu üzere hüküm kurulmuş olması doğru değildir. Davacıların temyiz itirazları yerindedir.</p>\n\n<p>&nbsp;</p>\n\n<p>SONUÇ : Kabulüyle hükmün açıklanan nedenlerle HUMK'nun 428. maddesi gereğince BOZULMASINA, alınan peşin harcın temyiz edene geri verilmesine, 28.12.2006 tarihinde oybirliğiyle karar verildi.</p>\n\n<hr style=\"height:0px; color:#000000; border-width:0; background-color:#000000;\" /><p>4721 Sayılı Türk Medeni Kanunu'nun 691/1. maddesindeki; &quot;İşletme usulünün veya tarım türünün değiştirilmesi, adi kiraya veya ürün kirasına ilişkin sözleşmelerin yapılması veya feshi, toprağın ıslahı gibi önemli yönetim işleri için pay ve paydaş çoğunluğuyla karar verilmesi gerekir....&quot; hükmü ile paylı mülkiyette taşınmazın kiraya ne şekilde verileceği hususu düzenlenmiştir. Buna göre paylı mülkiyette taşınmaz pay ve paydaş çoğunluğu kararıyla kiraya verilebilir.</p>\n\n<p>&nbsp;</p>\n\n<p>Somut olayda, dava konusu 3 parsel sayılı taşınmazda, asıl dava ve birleşen dava davacıları olan N'in 3500/22200, A'ın 2625/22200, M'in 2625/22200, K'in ise 5250/22200 ve 8200/22200 paylarının olduğu, taşınmazda bulunan çekişmeye konu yapının davalı D şirketine 01.04.2006 başlangıçlı kira sözleşmesi ile paydaşlardan K tarafından kiraya verildiği, diğer paydaşların sözleşmede yer almadığı ve bu dava ile kiralamaya karşı koydukları anlaşılmaktadır. Dava konusu taşınmaz <a href=\"turk-medeni-kanunu.html\" class=\"topiclink\">Türk Medeni Kanunu</a>'nun 691/1.maddesindeki pay ve paydaş çoğunluğu olmadan kiraya verilmiş bulunduğundan davalı D şirketinin taşınmazı kullanması haklı ve geçerli bir nedene dayanmamaktadır. Bu bakımdan asıl davanın konusu olan el atmanın önlenmesi davasının tamamen kabulüne karar verilmesi gerekir. &nbsp;Yargıtay Hukuk Genel Kurulu, Esas: 2012/1-770, Karar: 2013/285</p>\n\n<hr style=\"height:0px; color:#000000; border-width:0; background-color:#000000;\" /><p>Türk Medeni Kanununun paylı mülkiyette önemli yönetim işlerini düzenleyen 692. maddesi uyarınca taşınmazın kiraya verilerek kullanımında paydaşların oy birliği şartı aranır. Çekişme konusu 1153 parsel paydaş olan maliklerden sadece davalının temsilcisi tarafından kiraya verildiğinden 27.11.1997 başlangıç tarihli sözleşme taraflar arasında hüküm ve sonuç meydana getirmez. Gerçekten, yasa hükmünü birden çok kişinin paydaş olduğu taşınmazda bir paydaşın kendi payı için yabancı kişilerle yapacağı kira sözleşmesinin geçersiz bulunduğuna ilişkin 27.11.1946 tarih ve 28/15 sayılı Yargıtay İçtihadı Birleştirme Kararı da doğrulamaktadır. Davacı geçersiz olan kira sözleşmesine dayanarak sözleşme ihlalini öne sürüp istemde bulunamayacağından davanın reddi yerine istemin hüküm altına alınması doğru olmamış, kararın bozulması gerekmiştir. &nbsp;Yargıtay 14.HD. 2007/2439 ESAS- 2007/4839</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"sozlesmeler-mahkeme-kararlari-10.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:27:41.702535"
}