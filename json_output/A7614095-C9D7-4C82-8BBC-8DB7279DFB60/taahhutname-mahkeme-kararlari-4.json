{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\taahhutname-mahkeme-kararlari-4.html",
    "title": "TAHLİYE-NOTERLİĞE TESLİM EDİLEN ANAHTAR - MAHKEME KARARI",
    "description": "T.C. YARGITAY 6. HUKUK DAİRESİ E. 2010/13539 K. 2011/3470 T. 22.3.2011  ÖZET : Davacı alacaklılar tarafından kira alacağının tahsili amacıyla başlatılan icra takibine davalı",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ TAHLİYE-NOTERLİĞE TESLİM EDİLEN ANAHTAR - MAHKEME KARARI Email Gönder TAHLİYE-NOTERLİĞE TESLİM EDİLEN ANAHTAR - MAHKEME KARARI << Fihrist-Ana sayfa >> TAHLİYE-NOTERLİĞE TESLİM EDİLEN ANAHTAR - MAHKEME KARARI TAAHHÜTNAMELER    TAAH. G. VE GENEL YAZILAR    MEVZUAT    İST.GEN VE GENEL YAZILAR    47 SAYILI GENELGE T.C. YARGITAY 6. HUKUK DAİRESİ E. 2010/13539 K. 2011/3470 T. 22.3.2011 ÖZET : Davacı alacaklılar tarafından kira alacağının tahsili amacıyla başlatılan icra takibine davalı borçlunun itiraz etmesi üzerine davacı alacaklılar icra mahkemesine başvurarak itirazın kaldırılması ve icra inkar tazminatı isteminde bulunmuştur. Davalı Borçlu feshi ihbarı sözleşme koşullarına uygun yapmakla birlikte kiralananın anahtarını ihtarnamesinde belirttiği tahliye tarihinden sonra Noterliğe teslim etmiştir. Talep edilen kira parası kiralananın halen davalı borçlunun tasarrufunda olduğu döneme ilişkin olup burada erken tahliye nedeniyle yoksun kalınan kira parasından söz edilemeyeceğinden uyuşmazlığın çözümünde yargılamayı gerektiren bir yön bulunmamaktadır. DAVA : icra mahkemesince verilmiş bulunan yukarıda tarih ve numarası yazılı karar davacılar tarafından süresi içinde temyiz edilmiş olmakla dosyadaki bütün kağıtlar okunup gereği görüşülüp düşünüldü: KARAR : Davacı alacaklılar tarafından davalı borçlu aleyhine kira alacağının tahsili amacıyla başlatılan icra takibine davalı borçlunun itiraz etmesi üzerine davacı alacaklılar icra mahkemesine başvurarak itirazın kaldırılması ve icra inkar tazminatı isteminde bulunmuştur. Mahkemece uyuşmazlığın çözümünün yargılamayı gerektirmesi gerekçesi ile istemin reddine karar verilmesi üzerine karar davacı alacaklılar vekili tarafından temyiz edilmiştir. İlamsız icra kural olarak yalnız para ve teminat alacakları için mümkün olmakla birlikte İcra ve İflas Kanunu'nun 269 ve devamı maddelerinde istisnai olarak kiralanan taşınmazların kira bedelinin ödenmemesi ya da kira süresinin bitmesi hallerinde kiralayanın genel mahkemede tahliye davası açmadan doğrudan icra mahkemesine başvurarak taşınmazın tahliyesini isteyebileceği düzenlenmiştir. Olayımıza gelince: davacı alacaklılar taraflar arasında düzenlenmiş ve icra takibinde ve davada karşı çıkılmayan 1.3.2009 başlangıç tarihli ve üç yıl süreli kira sözleşmesine dayanarak 1.3.2009-1.3.2010 kira dönemi yıllık kira parasından ödenmeyen 35.000 TL kira parası ile işlemiş faizi ve stopaj bedelinin tahsili için Mersin 4. İcra Müdürlüğü'nün 2010/3179 sayılı dosyası ile icra takibi yapmışlardır. İcra takibinde dayanılan kira sözleşmesinde yıllık kira parası net 70.000 TL olarak belirlenmiş, her yıl Mart ayının ilk üç günü içinde ödeneceği belirtilmiştir. Sözleşmenin özel şartlar bölümü 3/c maddesinde de kiracının kiralayana en az iki ay önceden yazılı olarak haber vermek şartıyla kira akdini dilediği her zaman feshetmekte ve kiralananı tahliye etmekte muhtar olduğu, bu takdirde kiracının fiili tahliye tarihine kadar olan kira parasını ödeyeceği kararlaştırılmıştır. Bu şart geçerli olup tarafları bağlar. Davalı borçlu, sözleşmenin anılan maddesi gereğince 12.5.2009 tarihinde keşide ve 22.5.2009 tarihinde tebliğ ettirdiği feshi ihbar ihtarnamesi ile kira sözleşmesini 31.8.2009 tarihi itibariyle feshettiğini, bu tarihte anahtarların teslim alınması için kiralananda hazır bulunulmasını davacı alacaklılara bildirmesine karşın bu tarihte tahliye etmeyip kiralanan anahtarlarını 9.3.2010 tarihinde Mersin 6. Noterliği'ne teslim etmiştir. Feshi ihbar sözleşme koşullarına uygun yapılmakla birlikte davacı borçlu ihtarnamesinde belirttiği tarihte kiralananı tahliye ve teslim etmemiş olduğundan hem genel kurallar, hem de sözleşmenin özel 3/c maddesi gereği fiili tahliye tarihine kadar olan kira parasından sorumludur. Davacı alacaklılar ise yapmış oldukları icra takibinde kiralananın anahtarının notere teslim edilmesinden önceki döneme ait 1.3.2009-1.3.2010 arası bakiye kira parasının tahsilini talep ettiklerinden davalı borçlunun yasal süresinde takibe itiraz etmesi üzerine yukarda açıklandığı üzere icra mahkemesine başvurarak itirazın kaldırılmasını istemelerinde bir usulsüzlük bulunmadığı gibi, talep edilen kira parası kiralananın halen davalı borçlunun tasarrufunda olduğu döneme ilişkin olup burada erken tahliye nedeniyle yoksun kalınan kira parasından söz edilemeyeceğinden uyuşmazlığın çözümünde yargılamayı gerektiren bir yön bulunmamaktadır. Mahkemece işin esası incelenip sonucuna göre bir karar verilmesi gerekirken dayanılan kira sözleşmesinin İcra ve İflas Kanunu'nun 68. maddesinde sayılan ve kayıtsız şartsız borç ikrarını içeren bir belge olmadığından ve tahliye sonrası yoksun kalınan kira alacağı da istendiğinden söz edilerek yazılı şekilde istemin reddine karar verilmesi isabetsiz olup bozmayı gerektirmiştir. SONUÇ : Yukarıda açıklanan nedenlerle kararın BOZULMASINA, istek halinde peşin alınan temyiz harcının temyiz edene iadesine, 22.03.2011 tarihinde oybirliğiyle karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "TAHLİYE-NOTERLİĞE TESLİM EDİLEN ANAHTAR - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftaahhutname-mahkeme-kararlari-4.html",
        "title": "",
        "target": "",
        "type": "internal"
      },
      {
        "text": "TAHLİYE-NOTERLİĞE TESLİM EDİLEN ANAHTAR - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?taahhutname-mahkeme-kararlari-4.html",
        "title": "",
        "target": "_top",
        "type": "internal"
      },
      {
        "text": "TAAHHÜTNAMELER",
        "href": "taahhutnameler.html",
        "title": "TAAHHÜTNAMELER DİZİNİ",
        "target": "",
        "type": "internal"
      },
      {
        "text": "TAAH. G. VE GENEL YAZILAR",
        "href": "taahhutnameler-genelge-genelyazilar.html",
        "title": "TAAHHÜTNAME HAK.GENELGE VE GENEL YAZILAR",
        "target": "",
        "type": "internal"
      },
      {
        "text": "MEVZUAT",
        "href": "mevzuat-taahhutnameler.html",
        "title": "MEVZUAT-TAAHHUTNAMELER",
        "target": "",
        "type": "internal"
      },
      {
        "text": "İST.GEN VE GENEL YAZILAR",
        "href": "istisna-muafiyet-hakkinda-genelge-genel-yazilar.html",
        "title": "İSTİSNA VE MUAFİYET HAKKINDA GENELGE VE GENEL YAZILAR",
        "target": "",
        "type": "internal"
      },
      {
        "text": "47 SAYILI GENELGE",
        "href": "taahhut-islemleri-hak-birlestirilmis-47-sayili-genelge.html",
        "title": "TAAHHÜT İŞLEMLERİ HAK. BİRLEŞTİRİLMİŞ 47 SAYILI GENELGE",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "TAHLİYE-NOTERLİĞE TESLİM EDİLEN ANAHTAR - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>TAHLİYE-NOTERLİĞE TESLİM EDİLEN ANAHTAR - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY 6. HUKUK DAİRESİ E. 2010/13539 K. 2011/3470 T. 22.3.2011 &nbsp;ÖZET : Davacı alacaklılar tarafından kira alacağının tahsili amacıyla başlatılan icra takibine davalı\" />\n\n   <link rel=\"canonical\" content=\"noterlikrehberi.net/rehber/index.html?taahhutname-mahkeme-kararlari-4.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"taahhutname-mahkeme-kararlari-4.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"TAHLİYE-NOTERLİĞE TESLİM EDİLEN ANAHTAR - MAHKEME KARARI\",\n\n   mailsubject: \"Tavsiye: Noterlik Rehberi - TAHLİYE-NOTERLİĞE TESLİM EDİLEN ANAHTAR - MAHKEME KARARI &nbsp; &nbsp;TAAHHÜTNAMELER&nbsp; &nbsp;TAAH. G. VE GENEL YAZILAR&nbsp; &nbsp;MEVZUAT&nbsp; &nbsp;İST.GEN VE GENEL YAZILAR&nbsp; &nbsp;47 SAYILI GENELGE\",\n\n   sharesubject: \"Noterlik Rehberi - TAHLİYE-NOTERLİĞE TESLİM EDİLEN ANAHTAR - MAHKEME KARARI &nbsp; &nbsp;TAAHHÜTNAMELER&nbsp; &nbsp;TAAH. G. VE GENEL YAZILAR&nbsp; &nbsp;MEVZUAT&nbsp; &nbsp;İST.GEN VE GENEL YAZILAR&nbsp; &nbsp;47 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TAAHHUTNAME-MAHKEME-KARARLARI-4\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"taahhutname-mahkeme-kararlari-4.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?taahhutname-mahkeme-kararlari-4.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?taahhutname-mahkeme-kararlari-4.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?taahhutname-mahkeme-kararlari-4.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?taahhutname-mahkeme-kararlari-4.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftaahhutname-mahkeme-kararlari-4.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>TAHLİYE-NOTERLİĞE TESLİM EDİLEN ANAHTAR - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?taahhutname-mahkeme-kararlari-4.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">TAHLİYE-NOTERLİĞE TESLİM EDİLEN ANAHTAR - MAHKEME KARARI</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"taahhutnameler.html\" class=\"topiclink\" title=\"TAAHHÜTNAMELER DİZİNİ\">TAAHHÜTNAMELER</a>  &nbsp; <a href=\"taahhutnameler-genelge-genelyazilar.html\" class=\"topiclink\" title=\"TAAHHÜTNAME HAK.GENELGE VE GENEL YAZILAR\">TAAH. G. VE GENEL YAZILAR</a>  &nbsp; <a href=\"mevzuat-taahhutnameler.html\" class=\"topiclink\" title=\"MEVZUAT-TAAHHUTNAMELER\">MEVZUAT</a>  &nbsp; <a href=\"istisna-muafiyet-hakkinda-genelge-genel-yazilar.html\" class=\"topiclink\" title=\"İSTİSNA VE MUAFİYET HAKKINDA GENELGE VE GENEL YAZILAR\">İST.GEN VE GENEL YAZILAR</a>  &nbsp; <a href=\"taahhut-islemleri-hak-birlestirilmis-47-sayili-genelge.html\" class=\"topiclink\" title=\"TAAHHÜT İŞLEMLERİ HAK. BİRLEŞTİRİLMİŞ 47 SAYILI GENELGE\">47 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p><span style=\"font-weight: bold;\">T.C.</span></p>\n\n<p><span style=\"font-weight: bold;\">YARGITAY</span></p>\n\n<p><span style=\"font-weight: bold;\">6. HUKUK DAİRESİ</span></p>\n\n<p><span style=\"font-weight: bold;\">E. 2010/13539</span></p>\n\n<p><span style=\"font-weight: bold;\">K. 2011/3470</span></p>\n\n<p><span style=\"font-weight: bold;\">T. 22.3.2011</span></p>\n\n<p><span style=\"font-size: 13px; color: #000000;\">&nbsp;</span></p>\n\n<p><span style=\"font-weight: bold;\">ÖZET : </span>Davacı alacaklılar tarafından kira alacağının tahsili amacıyla başlatılan icra takibine davalı borçlunun itiraz etmesi üzerine davacı alacaklılar icra mahkemesine başvurarak itirazın kaldırılması ve icra inkar tazminatı isteminde bulunmuştur. Davalı Borçlu feshi ihbarı sözleşme koşullarına uygun yapmakla birlikte kiralananın anahtarını ihtarnamesinde belirttiği tahliye tarihinden sonra Noterliğe teslim etmiştir. Talep edilen kira parası kiralananın halen davalı borçlunun tasarrufunda olduğu döneme ilişkin olup burada erken tahliye nedeniyle yoksun kalınan kira parasından söz edilemeyeceğinden uyuşmazlığın çözümünde yargılamayı gerektiren bir yön bulunmamaktadır.</p>\n\n<p><span style=\"font-weight: bold;\">DAVA : </span>icra mahkemesince verilmiş bulunan yukarıda tarih ve numarası yazılı karar davacılar tarafından süresi içinde temyiz edilmiş olmakla dosyadaki bütün kağıtlar okunup gereği görüşülüp düşünüldü:</p>\n\n<p><span style=\"font-weight: bold;\">KARAR : </span>Davacı alacaklılar tarafından davalı borçlu aleyhine kira alacağının tahsili amacıyla başlatılan icra takibine davalı borçlunun itiraz etmesi üzerine davacı alacaklılar icra mahkemesine başvurarak itirazın kaldırılması ve icra inkar tazminatı isteminde bulunmuştur. Mahkemece uyuşmazlığın çözümünün yargılamayı gerektirmesi gerekçesi ile istemin reddine karar verilmesi üzerine karar davacı alacaklılar vekili tarafından temyiz edilmiştir.</p>\n\n<p>İlamsız icra kural olarak yalnız para ve teminat alacakları için mümkün olmakla birlikte İcra ve İflas Kanunu'nun 269 ve devamı maddelerinde istisnai olarak kiralanan taşınmazların kira bedelinin ödenmemesi ya da kira süresinin bitmesi hallerinde kiralayanın genel mahkemede tahliye davası açmadan doğrudan icra mahkemesine başvurarak taşınmazın tahliyesini isteyebileceği düzenlenmiştir.</p>\n\n<p>Olayımıza gelince: davacı alacaklılar taraflar arasında düzenlenmiş ve icra takibinde ve davada karşı çıkılmayan 1.3.2009 başlangıç tarihli ve üç yıl süreli kira sözleşmesine dayanarak 1.3.2009-1.3.2010 kira dönemi yıllık kira parasından ödenmeyen 35.000 TL kira parası ile işlemiş faizi ve stopaj bedelinin tahsili için Mersin 4. İcra Müdürlüğü'nün 2010/3179 sayılı dosyası ile icra takibi yapmışlardır. İcra takibinde dayanılan kira sözleşmesinde yıllık kira parası net 70.000 TL olarak belirlenmiş, her yıl Mart ayının ilk üç günü içinde ödeneceği belirtilmiştir. Sözleşmenin özel şartlar bölümü 3/c maddesinde de kiracının kiralayana en az iki ay önceden yazılı olarak haber vermek şartıyla kira akdini dilediği her zaman feshetmekte ve kiralananı tahliye etmekte muhtar olduğu, bu takdirde kiracının fiili tahliye tarihine kadar olan kira parasını ödeyeceği kararlaştırılmıştır. Bu şart geçerli olup tarafları bağlar. Davalı borçlu, sözleşmenin anılan maddesi gereğince 12.5.2009 tarihinde keşide ve 22.5.2009 tarihinde tebliğ ettirdiği feshi ihbar ihtarnamesi ile kira sözleşmesini 31.8.2009 tarihi itibariyle feshettiğini, bu tarihte anahtarların teslim alınması için kiralananda hazır bulunulmasını davacı alacaklılara bildirmesine karşın bu tarihte tahliye etmeyip kiralanan anahtarlarını 9.3.2010 tarihinde Mersin 6. Noterliği'ne teslim etmiştir. Feshi ihbar sözleşme koşullarına uygun yapılmakla birlikte davacı borçlu ihtarnamesinde belirttiği tarihte kiralananı tahliye ve teslim etmemiş olduğundan hem genel kurallar, hem de sözleşmenin özel 3/c maddesi gereği fiili tahliye tarihine kadar olan kira parasından sorumludur. Davacı alacaklılar ise yapmış oldukları icra takibinde kiralananın anahtarının notere teslim edilmesinden önceki döneme ait 1.3.2009-1.3.2010 arası bakiye kira parasının tahsilini talep ettiklerinden davalı borçlunun yasal süresinde takibe itiraz etmesi üzerine yukarda açıklandığı üzere icra mahkemesine başvurarak itirazın kaldırılmasını istemelerinde bir usulsüzlük bulunmadığı gibi, talep edilen kira parası kiralananın halen davalı borçlunun tasarrufunda olduğu döneme ilişkin olup burada erken tahliye nedeniyle yoksun kalınan kira parasından söz edilemeyeceğinden uyuşmazlığın çözümünde yargılamayı gerektiren bir yön bulunmamaktadır. Mahkemece işin esası incelenip sonucuna göre bir karar verilmesi gerekirken dayanılan kira sözleşmesinin İcra ve İflas Kanunu'nun 68. maddesinde sayılan ve kayıtsız şartsız borç ikrarını içeren bir belge olmadığından ve tahliye sonrası yoksun kalınan kira alacağı da istendiğinden söz edilerek yazılı şekilde istemin reddine karar verilmesi isabetsiz olup bozmayı gerektirmiştir.</p>\n\n<p><span style=\"font-weight: bold;\">SONUÇ : </span>Yukarıda açıklanan nedenlerle kararın BOZULMASINA, istek halinde peşin alınan temyiz harcının temyiz edene iadesine, 22.03.2011 tarihinde oybirliğiyle karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"taahhutname-mahkeme-kararlari-4.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:27:47.942912"
}