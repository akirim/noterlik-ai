{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\taksitle-satis-sozlesmeleri-hak-yonetmelik.html",
    "title": "TAKSİTLE SATIŞ SÖZLEŞMELERİ HAKKINDA YÖNETMELİK",
    "description": "14 Ocak 2015 Resmi Gazete Sayı : 29236     BİRİNCİ BÖLÜM Amaç, Kapsam, Dayanak ve Tanımlar Amaç MADDE 1 – (1) Bu Yönetmeliğin amacı, taksitle satış sözleşmelerine ilişki",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ TAKSİTLE SATIŞ SÖZLEŞMELERİ HAKKINDA YÖNETMELİK Email Gönder TAKSİTLE SATIŞ SÖZLEŞMELERİ HAKKINDA YÖNETMELİK << Fihrist-Ana sayfa >> TAKSİTLE SATIŞ SÖZLEŞMELERİ HAKKINDA YÖNETMELİK KANUN-YÖNETMELİK V.S    TEBLİĞ-GEN- BAKANLIKLARA AİT     İSTİSNA-MUAFİYETLER    T.N.B MEVZUATI 14 Ocak 2015 Resmi Gazete Sayı : 29236 BİRİNCİ BÖLÜM Amaç, Kapsam, Dayanak ve Tanımlar Amaç MADDE 1 – (1) Bu Yönetmeliğin amacı, taksitle satış sözleşmelerine ilişkin uygulama usul ve esaslarını düzenlemektir. Kapsam MADDE 2 – (1) Bu Yönetmelik, tüketici ile kurulan taksitle satış sözleşmeleri ile tüketicinin kira süresi sonunda bir malın mülkiyetini edinme zorunluluğunun bulunduğu finansal kiralama sözleşmelerini kapsar. (2) Bu Yönetmelik hükümleri, katılım bankaları yönünden kar payı dikkate alınarak uygulanır. (3) Tüketicinin taşınır bir malın satış bedelini önceden kısım kısım ödemeyi, satıcının da bedelin tamamen ödenmesinden sonra satılanı tüketiciye teslim etmeyi üstlendikleri ve ödeme süresi bir yıldan daha uzun veya belirsiz olan sözleşmeler hakkında 11/1/2011 tarihli ve 6098 sayılı Türk Borçlar Kanununun ön ödemeli taksitle satış hükümleri uygulanır. (4) Kredi kartı ile yapılan alışverişlere bu Yönetmelik hükümleri uygulanmaz. Dayanak MADDE 3 – (1) Bu Yönetmelik, 7/11/2013 tarihli ve 6502 sayılı Tüketicinin Korunması Hakkında Kanunun 21 ve 84 üncü maddelerine dayanılarak hazırlanmıştır. Tanımlar MADDE 4 – (1) Bu Yönetmeliğin uygulanmasında; a) Erken ödeme: Tüketicinin, satın aldığı mal veya hizmet nedeniyle borçlandığı toplam miktarı veya bir ya da birden çok taksidi vadesinden önce ödemesini, b) Finansal kiralama sözleşmesi: Tüketiciyle kurulan ve kira süresi sonunda bir malın mülkiyetini edinme zorunluluğunun bulunduğu sözleşmeyi, c) Hizmet: Bir ücret veya menfaat karşılığında yapılan ya da yapılması taahhüt edilen mal sağlama dışındaki her türlü tüketici işleminin konusunu, ç) Kalıcı veri saklayıcısı: Tüketicinin gönderdiği veya kendisine gönderilen bilgiyi, bu bilginin amacına uygun olarak makul bir süre incelemesine elverecek şekilde kaydedilmesini ve değiştirilmeden kopyalanmasını sağlayan ve bu bilgiye aynen ulaşılmasına imkan veren kısa mesaj, elektronik posta, internet, disk, CD, DVD, hafıza kartı ve benzeri her türlü araç veya ortamı, d) Kanun: 6502 sayılı Tüketicinin Korunması Hakkında Kanunu, e) Komisyon: Ödeme planında, her bir taksit miktarında anapara, faiz ve her türlü kamusal yükümlülükler haricinde ayrı bir kalem olarak bulunan ve satıcı veya sağlayıcının gelir olarak tahsil edeceği miktarı, f) Mal: Alışverişe konu olan; taşınır eşya, konut veya tatil amaçlı taşınmaz mallar ile elektronik ortamda kullanılmak üzere hazırlanan yazılım, ses, görüntü ve benzeri her türlü gayri maddi malları, g) Ödeme planı: Taksitle satış sözleşmesinde tüketicinin yapacak olduğu ödemede esas alınacak taksit, tutar ve vadeleriyle birlikte anapara, faiz, komisyon, vergi, harç ve benzeri yasal yükümlülükler ile diğer masrafların ayrı ayrı belirtildiği tabloyu, ğ) Sağlayıcı: Kamu tüzel kişileri de dahil olmak üzere ticari veya mesleki amaçlarla tüketiciye hizmet sunan ya da hizmet sunanın adına ya da hesabına hareket eden gerçek veya tüzel kişiyi, h) Satıcı: Kamu tüzel kişileri de dahil olmak üzere ticari veya mesleki amaçlarla tüketiciye mal sunan ya da mal sunanın adına ya da hesabına hareket eden gerçek veya tüzel kişiyi, ı) Taksit: Ödeme planında her bir vade için hesaplanan anapara, faiz, komisyon, vergi, harç ve benzeri yasal yükümlülükler ile diğer masrafların toplamından oluşan her bir ödeme miktarını, i) Taksitle satış sözleşmesi: Satıcı veya sağlayıcının malın teslimi veya hizmetin ifasını üstlendiği, tüketicinin de bedeli kısım kısım ödediği sözleşmeyi, j) Taksit vadesi: Ödeme planında belirtilmiş olan taksitlerin ödeneceği tarihi, k) Tüketici: Ticari veya mesleki olmayan amaçlarla hareket eden gerçek veya tüzel kişiyi, ifade eder. İKİNCİ BÖLÜM Sözleşmenin Şekli ve Zorunlu İçeriği Sözleşmenin şekli MADDE 5 – (1) Taksitle satış sözleşmesinin yazılı şekilde kurulması ve sözleşmenin bir örneğinin kağıt üzerinde veya kalıcı veri saklayıcısı ile tüketiciye verilmesi zorunludur. Tüketicinin daha sonraki tarihlerde talep etmesi halinde ücret talep edilmeksizin bir defaya mahsus olmak üzere sözleşmenin bir örneği tüketiciye verilir. Taksitle satış sözleşmesi en az on iki punto büyüklüğünde, anlaşılabilir bir dilde, açık, sade ve okunabilir bir şekilde düzenlenir. (2) Taksitle satış sözleşmesi yazılı olarak kurulmadıkça geçerli olmaz. Geçerli bir sözleşme yapmamış olan satıcı veya sağlayıcı, sonradan sözleşmenin geçersizliğini tüketicinin aleyhine olacak şekilde ileri süremez. Sözleşmenin zorunlu içeriği MADDE 6 – (1) Taksitle satış sözleşmelerinin aşağıdaki bilgileri içermesi zorunludur: a) Tüketicinin adı, soyadı ve iletişim bilgileri. b) Satıcı, sağlayıcı veya kiralayanın isim, unvan, açık adres, telefon ve varsa diğer iletişim bilgileri. c) Sözleşmenin düzenlendiği tarih. ç) Malın veya hizmetin teslim veya ifa tarihi. d) Sözleşmeye konu mal veya hizmet. e) Malın veya hizmetin tüm vergiler dahil Türk Lirası olarak peşin fiyatı. f) Malın veya hizmetin tüm vergiler dahil Türk Lirası olarak taksitle satış fiyatı. g) Tüketicinin cayma hakkının olduğu ve bu hakkın hangi sürede ve nasıl kullanılacağı. ğ) Ödeme planı. h) Tüketicinin erken ödemede bulunma hakkı ile satıcı veya sağlayıcı tarafından faiz veya komisyon alınmışsa, ödenen miktara göre faiz ve komisyon indirimi talep etme hakkı olduğuna ilişkin bilgi. ı) Faiz miktarı, faizin hesaplandığı yıllık oran ve sözleşmede belirlenen faiz oranının yüzde otuz fazlasını geçmemek üzere gecikme faiz oranı. i) Tüketicinin temerrüde düşmesinin hukuki sonuçları. j) Tüketicilerin uyuşmazlık konusundaki başvurularını tüketici mahkemesine veya tüketici hakem heyetine yapabileceklerine dair bilgi. (2) Kira süresi sonunda bir malın mülkiyetini edinme zorunluluğunun bulunduğu finansal kiralama sözleşmelerinde, bu maddenin birinci fıkrasına ek olarak aşağıdaki bilgilerin de sözleşmede yer alması zorunludur: a) Malın tüketicinin zilyetliğine geçmesini sağlayacak koşullar, b) Sözleşme süresi sonunda mal tüketicinin mal varlığına hemen intikal etmeyecekse intikali sağlayacak koşullar, c) Sözleşmede öngörülmüşse satış bedeli alacağının devrine ilişkin anlaşma kayıtları, ç) Tüketici ile bir sigorta sözleşmesi kurulması öngörülmüşse, malın kimin tarafından sigorta ettirileceği ile sigorta sözleşmesine ilişkin bilgiler. ÜÇÜNCÜ BÖLÜM Cayma Hakkının Kullanımı ve Sonuçları Cayma hakkı MADDE 7 – (1) Tüketici, yedi gün içinde herhangi bir gerekçe göstermeksizin ve cezai şart ödemeksizin taksitle satış sözleşmesinden cayma hakkına sahiptir. (2) Cayma hakkı süresi, hizmet ifasına ilişkin sözleşmelerde sözleşmenin kurulduğu gün; mal teslimine ilişkin sözleşmelerde ise tüketicinin veya tüketici tarafından belirlenen üçüncü kişinin malı teslim aldığı gün başlar. Ancak tüketici, sözleşmenin kurulmasından malın teslimine kadar olan süre içinde de cayma hakkını kullanabilir. (3) Mal teslimi ile hizmet ifasının birlikte yapıldığı sözleşmelerde mal teslimine ilişkin cayma hakkı hükümleri uygulanır. (4) Cayma hakkının kullanıldığına dair bildirimin cayma hakkı süresi içinde satıcı veya sağlayıcıya yazılı olarak veya kalıcı veri saklayıcısı ile yöneltilmiş olması yeterlidir. Satıcı veya sağlayıcı cayma hakkı konusunda tüketicinin bilgilendirildiğini ispat etmekle yükümlüdür. (5) Satıcı cayma süresi içinde malı tüketiciye teslim etmişse tüketici, malı ancak olağan bir gözden geçirmenin gerektirdiği ölçüde kullanabilir. Olağan gözden geçirme malın ilk incelemesini kapsar. Malın mutat olarak kullanılması durumunda tüketici cayma hakkını kullanamaz. (6) Cayma hakkı süresi sona ermeden önce, tüketicinin onayı ile hizmetin ifasına başlanan hizmet sözleşmelerinde de tüketici cayma hakkını kullanamaz. (7) Tüketicinin satıcıyı bulduğu finansal kiralama işlemlerinde cayma hakkı kullanılamaz. (8) Kanunda düzenlenen diğer sözleşmelere ilişkin tüketici lehine olan cayma hakkı hükümleri saklıdır. Cayma hakkının kullanılmasının sonuçları MADDE 8 – (1) Tüketicinin cayma hakkını kullanması durumunda, satıcı veya sağlayıcı cayma bildiriminin kendisine ulaştığı tarihten itibaren yedi gün içinde almış olduğu bedeli ve tüketiciyi borç altına sokan her türlü belgeyi, tüketiciye hiçbir masraf yüklemeksizin iade etmekle yükümlüdür. (2) Cayma hakkını kullanan tüketici, sözleşme konusu malı, cayma hakkını kullandığı tarihten itibaren yedi gün içinde satıcıya iade etmekle yükümlüdür. Aksi halde tüketici cayma hakkını kullanmamış sayılır. (3) (Değişik ibare:RG-18/8/2022-31927)(1) Taraflarca aksi kararlaştırılmadıkça, cayma hakkının kullanılması durumunda tüketici, malın iade masraflarını yüklenmek zorundadır. DÖRDÜNCÜ BÖLÜM Temerrüt, Erken Ödeme ve Kıymetli Evrak Düzenlenmesi Tüketicinin temerrüdü MADDE 9 – (1) Taksitle satış sözleşmelerinde tüketicinin taksitleri ödemede temerrüde düşmesi durumunda, satıcı veya sağlayıcı, kalan borcun tümünün ifasını talep etme hakkını saklı tutmuşsa bu hak ancak satıcı veya sağlayıcının bütün edimlerini ifa etmiş olması şartıyla; a) Tüketicinin (Değişik ibare:RG-18/8/2022-31927)(1) sözleşmede yer alan bedelin en az onda birini oluşturan ve birbirini izleyen en az iki taksidi veya b) (Değişik ibare:RG-18/8/2022-31927)(1) Sözleşmede yer alan bedelin en az dörtte birini oluşturan bir taksiti ödemede temerrüde düşmesi halinde kullanılabilir. (2) Satıcı veya sağlayıcının bu hakkı kullanabilmesi için tüketiciye en az otuz gün süre vererek yazılı olarak (Ek ibare:RG-18/8/2022-31927)(1) veya kalıcı veri saklayıcısı ile muacceliyet uyarısında bulunması zorunludur. (3) Muaccel kılınan taksitlerin hesaplanmasında faiz, komisyon ve benzeri masraflar dikkate alınmaz. Erken ödeme MADDE 10 – (1) Tüketici, borçlandığı toplam miktarı önceden ödeyebileceği gibi vadesi gelmemiş bir ya da birden çok taksit ödemesinde de bulunabilir. Her iki durumda da satıcı veya sağlayıcı, faiz veya komisyon aldığı durumlarda ödenen miktara göre gerekli tüm faiz ve komisyon indirimini yapmakla yükümlüdür. Kıymetli evrak düzenlenmesi MADDE 11 – (1) Tüketicinin yapmış olduğu işlemler nedeniyle kıymetli evrak niteliğinde sadece nama yazılı ve her bir taksit ödemesi için taksit tutarını aşmayacak ve ayrı ayrı olacak şekilde senet düzenlenir. Bu madde hükümlerine aykırı olarak düzenlenen senetler tüketici yönünden geçersizdir. BEŞİNCİ BÖLÜM Son Hükümler Yürürlük MADDE 12 – (1) Bu Yönetmelik yayımı tarihinde yürürlüğe girer. Yürütme MADDE 13 – (1) Bu Yönetmelik hükümlerini (Değişik ibare:RG-18/8/2022-31927)(1) Ticaret Bakanı yürütür. __________________________ (1) Bu değişiklik 1/10/2022 tarihinde yürürlüğe girer. Yönetmeliğin Yayımlandığı Resmî Gazete’nin Tarihi Sayısı 14/1/2015 29236 Yönetmelikte Değişiklik Yapan Yönetmeliklerin Yayımlandığı Resmî Gazetelerin Tarihi Sayısı 1. 18/8/2022 31927 2. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftaksitle-satis-sozlesmeleri-hak-yonetmelik.html",
        "title": "",
        "target": "",
        "type": "internal"
      },
      {
        "text": "TAKSİTLE SATIŞ SÖZLEŞMELERİ HAKKINDA YÖNETMELİK",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?taksitle-satis-sozlesmeleri-hak-yonetmelik.html",
        "title": "",
        "target": "_top",
        "type": "internal"
      },
      {
        "text": "TAKSİTLE SATIŞ SÖZLEŞMELERİ HAKKINDA YÖNETMELİK",
        "href": "http://www.mevzuat.gov.tr/Metin.Aspx?MevzuatKod=7.5.20447&MevzuatIliski=0&sourceXmlSearch=TAKS%C4%B0TLE%20SATI%C5%9E%20S%C3%96ZLE%C5%9EMELER%C4%B0%20HAKKINDA%20Y%C3%96NETMEL%C4%B0K",
        "title": "",
        "target": "",
        "type": "external"
      },
      {
        "text": "KANUN-YÖNETMELİK V.S",
        "href": "kanun-yonetmelik-dizini.html",
        "title": "KANUN-YÖNETMELİK TÜZÜK V.S DİZİNİ",
        "target": "",
        "type": "internal"
      },
      {
        "text": "TEBLİĞ-GEN- BAKANLIKLARA AİT",
        "href": "tebligler-geneleler-dizini-bakanliklara-ait.html",
        "title": "TEBLİĞ-GEN- BAKANLIKLARA AİT ",
        "target": "",
        "type": "internal"
      },
      {
        "text": "İSTİSNA-MUAFİYETLER",
        "href": "istisna-muafiyet-dizini.html",
        "title": "İSTİSNA-MUAFİYETLER DİZİNİ",
        "target": "",
        "type": "internal"
      },
      {
        "text": "T.N.B MEVZUATI",
        "href": "tnb-mevzuati.html",
        "title": "T.N.B MEVZUATI DİZİNİ",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [
      {
        "headers": [],
        "rows": [
          [
            "",
            "Yönetmeliğin Yayımlandığı Resmî Gazete’nin"
          ],
          [
            "Tarihi",
            "Sayısı"
          ],
          [
            "14/1/2015",
            "29236"
          ],
          [
            "Yönetmelikte Değişiklik Yapan Yönetmeliklerin Yayımlandığı Resmî Gazetelerin"
          ],
          [
            "Tarihi",
            "Sayısı"
          ],
          [
            "1.",
            "18/8/2022",
            "31927"
          ],
          [
            "2.",
            "",
            ""
          ]
        ],
        "caption": ""
      }
    ],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "TAKSİTLE SATIŞ SÖZLEŞMELERİ HAKKINDA YÖNETMELİK"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>TAKSİTLE SATIŞ SÖZLEŞMELERİ HAKKINDA YÖNETMELİK</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"14 Ocak 2015 Resmi Gazete Sayı : 29236 &nbsp; &nbsp; BİRİNCİ BÖLÜM Amaç, Kapsam, Dayanak ve Tanımlar Amaç MADDE 1 – (1) Bu Yönetmeliğin amacı, taksitle satış sözleşmelerine ilişki\" />\n\n   <link rel=\"canonical\" content=\"noterlikrehberi.net/rehber/index.html?taksitle-satis-sozlesmeleri-hak-yonetmelik.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"taksitle-satis-sozlesmeleri-hak-yonetmelik.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"TAKSİTLE SATIŞ SÖZLEŞMELERİ HAKKINDA YÖNETMELİK\",\n\n   mailsubject: \"Tavsiye: Noterlik Rehberi - TAKSİTLE SATIŞ SÖZLEŞMELERİ HAKKINDA YÖNETMELİK &nbsp; &nbsp;KANUN-YÖNETMELİK V.S&nbsp; &nbsp;TEBLİĞ-GEN- BAKANLIKLARA AİT &nbsp; &nbsp;İSTİSNA-MUAFİYETLER&nbsp; &nbsp;T.N.B MEVZUATI\",\n\n   sharesubject: \"Noterlik Rehberi - TAKSİTLE SATIŞ SÖZLEŞMELERİ HAKKINDA YÖNETMELİK &nbsp; &nbsp;KANUN-YÖNETMELİK V.S&nbsp; &nbsp;TEBLİĞ-GEN- BAKANLIKLARA AİT &nbsp; &nbsp;İSTİSNA-MUAFİYETLER&nbsp; &nbsp;T.N.B MEVZUATI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TAKSITLE-SATIS-SOZLESMELERI-HAK-YONETMELIK\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"taksitle-satis-sozlesmeleri-hak-yonetmelik.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?taksitle-satis-sozlesmeleri-hak-yonetmelik.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?taksitle-satis-sozlesmeleri-hak-yonetmelik.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?taksitle-satis-sozlesmeleri-hak-yonetmelik.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?taksitle-satis-sozlesmeleri-hak-yonetmelik.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftaksitle-satis-sozlesmeleri-hak-yonetmelik.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>TAKSİTLE SATIŞ SÖZLEŞMELERİ HAKKINDA YÖNETMELİK</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?taksitle-satis-sozlesmeleri-hak-yonetmelik.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<p style=\"text-align: center;\"><a href=\"http://www.mevzuat.gov.tr/Metin.Aspx?MevzuatKod=7.5.20447&amp;MevzuatIliski=0&amp;sourceXmlSearch=TAKS%C4%B0TLE%20SATI%C5%9E%20S%C3%96ZLE%C5%9EMELER%C4%B0%20HAKKINDA%20Y%C3%96NETMEL%C4%B0K\" onclick=\"return HMTrackTopiclink(this);\" class=\"weblink\">TAKSİTLE SATIŞ SÖZLEŞMELERİ HAKKINDA YÖNETMELİK</a></p>\n\n<p class=\"p_Templatebuton_9\"><span class=\"f_Templatebuton_9\" style=\"font-size: 13px; font-weight: normal;\">  &nbsp; </span><span class=\"f_Templatebuton_9\" style=\"font-size: 13px;\"><a href=\"kanun-yonetmelik-dizini.html\" class=\"topiclink\" title=\"KANUN-YÖNETMELİK TÜZÜK V.S DİZİNİ\">KANUN-YÖNETMELİK V.S</a>  &nbsp; <a href=\"tebligler-geneleler-dizini-bakanliklara-ait.html\" class=\"topiclink\" title=\"TEBLİĞ-GEN- BAKANLIKLARA AİT&nbsp;\">TEBLİĞ-GEN- BAKANLIKLARA AİT </a>  &nbsp; <a href=\"istisna-muafiyet-dizini.html\" class=\"topiclink\" title=\"İSTİSNA-MUAFİYETLER DİZİNİ\">İSTİSNA-MUAFİYETLER</a>  &nbsp; <a href=\"tnb-mevzuati.html\" class=\"topiclink\" title=\"T.N.B MEVZUATI DİZİNİ\">T.N.B MEVZUATI</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"text-align: center;\"><span style=\"font-size: 13px;\">&nbsp;</span></p>\n\n<p style=\"text-align: center;\"><span style=\"font-size: 13px;\">14 Ocak 2015</span></p>\n\n<p style=\"text-align: center;\"><span style=\"font-size: 13px;\">Resmi Gazete</span></p>\n\n<p style=\"text-align: center;\"><span style=\"font-size: 13px;\">Sayı : 29236</span></p>\n\n<p style=\"text-align: center;\"><span style=\"font-size: 13px;\">&nbsp;</span></p>\n\n<p>&nbsp;</p>\n\n<p style=\"text-align: center;\"><span style=\"font-weight: bold;\">BİRİNCİ BÖLÜM</span></p>\n\n<p style=\"text-align: center;\"><span style=\"font-weight: bold;\">Amaç, Kapsam, Dayanak ve Tanımlar</span></p>\n\n<p style=\"text-indent: 56px;\"><span style=\"font-weight: bold;\">Amaç</span></p>\n\n<p style=\"text-indent: 56px;\"><span style=\"font-weight: bold;\">MADDE 1 – </span>(1) Bu Yönetmeliğin amacı, taksitle satış sözleşmelerine ilişkin uygulama usul ve esaslarını düzenlemektir.</p>\n\n<p style=\"text-indent: 56px;\"><span style=\"font-weight: bold;\">Kapsam</span></p>\n\n<p style=\"text-indent: 56px;\"><span style=\"font-weight: bold;\">MADDE 2 –</span> (1) Bu Yönetmelik, tüketici ile kurulan taksitle satış sözleşmeleri ile tüketicinin kira süresi sonunda bir malın mülkiyetini edinme zorunluluğunun bulunduğu finansal kiralama sözleşmelerini kapsar.</p>\n\n<p style=\"text-indent: 56px;\">(2) Bu Yönetmelik hükümleri, katılım bankaları yönünden kar payı dikkate alınarak uygulanır.</p>\n\n<p style=\"text-indent: 56px;\">(3) Tüketicinin taşınır bir malın satış bedelini önceden kısım kısım ödemeyi, satıcının da bedelin tamamen ödenmesinden sonra satılanı tüketiciye teslim etmeyi üstlendikleri ve ödeme süresi bir yıldan daha uzun veya belirsiz olan sözleşmeler hakkında 11/1/2011 tarihli ve 6098 sayılı Türk Borçlar Kanununun ön ödemeli taksitle satış hükümleri uygulanır.</p>\n\n<p style=\"text-indent: 56px;\">(4) Kredi kartı ile yapılan alışverişlere bu Yönetmelik hükümleri uygulanmaz.</p>\n\n<p style=\"text-indent: 56px;\"><span style=\"font-weight: bold;\">Dayanak</span></p>\n\n<p style=\"text-indent: 56px;\"><span style=\"font-weight: bold;\">MADDE 3 – </span>(1) Bu Yönetmelik, 7/11/2013 tarihli ve 6502 sayılı Tüketicinin Korunması Hakkında Kanunun 21 ve 84 üncü maddelerine dayanılarak hazırlanmıştır.</p>\n\n<p style=\"text-indent: 56px;\"><span style=\"font-weight: bold;\">Tanımlar</span></p>\n\n<p style=\"text-indent: 56px;\"><span style=\"font-weight: bold;\">MADDE 4 –</span> (1) Bu Yönetmeliğin uygulanmasında;</p>\n\n<p style=\"text-indent: 56px;\">a) Erken ödeme: Tüketicinin, satın aldığı mal veya hizmet nedeniyle borçlandığı toplam miktarı veya bir ya da birden çok taksidi vadesinden önce ödemesini,</p>\n\n<p style=\"text-indent: 56px;\">b) Finansal kiralama sözleşmesi: Tüketiciyle kurulan ve kira süresi sonunda bir malın mülkiyetini edinme zorunluluğunun bulunduğu sözleşmeyi,</p>\n\n<p style=\"text-indent: 56px;\">c) Hizmet: Bir ücret veya menfaat karşılığında yapılan ya da yapılması taahhüt edilen mal sağlama dışındaki her türlü tüketici işleminin konusunu,</p>\n\n<p style=\"text-indent: 56px;\">ç) Kalıcı veri saklayıcısı: Tüketicinin gönderdiği veya kendisine gönderilen bilgiyi, bu bilginin amacına uygun olarak makul bir süre incelemesine elverecek şekilde kaydedilmesini ve değiştirilmeden kopyalanmasını sağlayan ve bu bilgiye aynen ulaşılmasına imkan veren kısa mesaj, elektronik posta, internet, disk, CD, DVD, hafıza kartı ve benzeri her türlü araç veya ortamı,</p>\n\n<p style=\"text-indent: 56px;\">d) Kanun: 6502 sayılı Tüketicinin Korunması Hakkında Kanunu,</p>\n\n<p style=\"text-indent: 56px;\">e) Komisyon: Ödeme planında, her bir taksit miktarında anapara, faiz ve her türlü kamusal yükümlülükler haricinde ayrı bir kalem olarak bulunan ve satıcı veya sağlayıcının gelir olarak tahsil edeceği miktarı,</p>\n\n<p style=\"text-indent: 56px;\">f) Mal: Alışverişe konu olan; taşınır eşya, konut veya tatil amaçlı taşınmaz mallar ile elektronik ortamda kullanılmak üzere hazırlanan yazılım, ses, görüntü ve benzeri her türlü gayri maddi malları,</p>\n\n<p style=\"text-indent: 56px;\">g) Ödeme planı: Taksitle satış sözleşmesinde tüketicinin yapacak olduğu ödemede esas alınacak taksit, tutar ve vadeleriyle birlikte anapara, faiz, komisyon, vergi, harç ve benzeri yasal yükümlülükler ile diğer masrafların ayrı ayrı belirtildiği tabloyu,</p>\n\n<p style=\"text-indent: 56px;\">ğ) Sağlayıcı: Kamu tüzel kişileri de dahil olmak üzere ticari veya mesleki amaçlarla tüketiciye hizmet sunan ya da hizmet sunanın adına ya da hesabına hareket eden gerçek veya tüzel kişiyi,</p>\n\n<p style=\"text-indent: 56px;\">h) Satıcı: Kamu tüzel kişileri de dahil olmak üzere ticari veya mesleki amaçlarla tüketiciye mal sunan ya da mal sunanın adına ya da hesabına hareket eden gerçek veya tüzel kişiyi,</p>\n\n<p style=\"text-indent: 56px;\">ı) Taksit: Ödeme planında her bir vade için hesaplanan anapara, faiz, komisyon, vergi, harç ve benzeri yasal yükümlülükler ile diğer masrafların toplamından oluşan her bir ödeme miktarını,</p>\n\n<p style=\"text-indent: 56px;\">i) Taksitle satış sözleşmesi: Satıcı veya sağlayıcının malın teslimi veya hizmetin ifasını üstlendiği, tüketicinin de bedeli kısım kısım ödediği sözleşmeyi,</p>\n\n<p style=\"text-indent: 56px;\">j) Taksit vadesi: Ödeme planında belirtilmiş olan taksitlerin ödeneceği tarihi,</p>\n\n<p style=\"text-indent: 56px;\">k) Tüketici: Ticari veya mesleki olmayan amaçlarla hareket eden gerçek veya tüzel kişiyi,</p>\n\n<p style=\"text-indent: 56px;\">ifade eder.</p>\n\n<p style=\"text-align: center; text-indent: 56px;\"><span style=\"font-weight: bold;\">İKİNCİ BÖLÜM</span></p>\n\n<p style=\"text-align: center; text-indent: 56px;\"><span style=\"font-weight: bold;\">Sözleşmenin Şekli ve Zorunlu İçeriği</span></p>\n\n<p style=\"text-indent: 56px;\"><span style=\"font-weight: bold;\">Sözleşmenin şekli</span></p>\n\n<p style=\"text-indent: 56px;\"><span style=\"font-weight: bold;\">MADDE 5 – </span>(1) Taksitle satış sözleşmesinin yazılı şekilde kurulması ve sözleşmenin bir örneğinin kağıt üzerinde veya kalıcı veri saklayıcısı ile tüketiciye verilmesi zorunludur. Tüketicinin daha sonraki tarihlerde talep etmesi halinde ücret talep edilmeksizin bir defaya mahsus olmak üzere sözleşmenin bir örneği tüketiciye verilir. Taksitle satış sözleşmesi en az on iki punto büyüklüğünde, anlaşılabilir bir dilde, açık, sade ve okunabilir bir şekilde düzenlenir.</p>\n\n<p style=\"text-indent: 56px;\">(2) Taksitle satış sözleşmesi yazılı olarak kurulmadıkça geçerli olmaz. Geçerli bir sözleşme yapmamış olan satıcı veya sağlayıcı, sonradan sözleşmenin geçersizliğini tüketicinin aleyhine olacak şekilde ileri süremez.</p>\n\n<p style=\"text-indent: 56px;\"><span style=\"font-weight: bold;\">Sözleşmenin zorunlu içeriği</span></p>\n\n<p style=\"text-indent: 56px;\"><span style=\"font-weight: bold;\">MADDE 6 –</span> (1) Taksitle satış sözleşmelerinin aşağıdaki bilgileri içermesi zorunludur:</p>\n\n<p style=\"text-indent: 56px;\">a) Tüketicinin adı, soyadı ve iletişim bilgileri.</p>\n\n<p style=\"text-indent: 56px;\">b) Satıcı, sağlayıcı veya kiralayanın isim, unvan, açık adres, telefon ve varsa diğer iletişim bilgileri.</p>\n\n<p style=\"text-indent: 56px;\">c) Sözleşmenin düzenlendiği tarih.</p>\n\n<p style=\"text-indent: 56px;\">ç) Malın veya hizmetin teslim veya ifa tarihi.</p>\n\n<p style=\"text-indent: 56px;\">d) Sözleşmeye konu mal veya hizmet.</p>\n\n<p style=\"text-indent: 56px;\">e) Malın veya hizmetin tüm vergiler dahil Türk Lirası olarak peşin fiyatı.</p>\n\n<p style=\"text-indent: 56px;\">f) Malın veya hizmetin tüm vergiler dahil Türk Lirası olarak taksitle satış fiyatı.</p>\n\n<p style=\"text-indent: 56px;\">g) Tüketicinin cayma hakkının olduğu ve bu hakkın hangi sürede ve nasıl kullanılacağı.</p>\n\n<p style=\"text-indent: 56px;\">ğ) Ödeme planı.</p>\n\n<p style=\"text-indent: 56px;\">h) Tüketicinin erken ödemede bulunma hakkı ile satıcı veya sağlayıcı tarafından faiz veya komisyon alınmışsa, ödenen miktara göre faiz ve komisyon indirimi talep etme hakkı olduğuna ilişkin bilgi.</p>\n\n<p style=\"text-indent: 56px;\">ı) Faiz miktarı, faizin hesaplandığı yıllık oran ve sözleşmede belirlenen faiz oranının yüzde otuz fazlasını geçmemek üzere gecikme faiz oranı.</p>\n\n<p style=\"text-indent: 56px;\">i) Tüketicinin temerrüde düşmesinin hukuki sonuçları.</p>\n\n<p style=\"text-indent: 56px;\">j) Tüketicilerin uyuşmazlık konusundaki başvurularını tüketici mahkemesine veya tüketici hakem heyetine yapabileceklerine dair bilgi.</p>\n\n<p style=\"text-indent: 56px;\">(2) Kira süresi sonunda bir malın mülkiyetini edinme zorunluluğunun bulunduğu finansal kiralama sözleşmelerinde, bu maddenin birinci fıkrasına ek olarak aşağıdaki bilgilerin de sözleşmede yer alması zorunludur:</p>\n\n<p style=\"text-indent: 56px;\">a) Malın tüketicinin zilyetliğine geçmesini sağlayacak koşullar,</p>\n\n<p style=\"text-indent: 56px;\">b) Sözleşme süresi sonunda mal tüketicinin mal varlığına hemen intikal etmeyecekse intikali sağlayacak koşullar,</p>\n\n<p style=\"text-indent: 56px;\">c) Sözleşmede öngörülmüşse satış bedeli alacağının devrine ilişkin anlaşma kayıtları,</p>\n\n<p style=\"text-indent: 56px;\">ç) Tüketici ile bir sigorta sözleşmesi kurulması öngörülmüşse, malın kimin tarafından sigorta ettirileceği ile sigorta sözleşmesine ilişkin bilgiler.</p>\n\n<p style=\"text-align: center; text-indent: 56px;\"><span style=\"font-weight: bold;\">ÜÇÜNCÜ BÖLÜM</span></p>\n\n<p style=\"text-align: center; text-indent: 56px;\"><span style=\"font-weight: bold;\">Cayma Hakkının Kullanımı ve Sonuçları</span></p>\n\n<p style=\"text-indent: 56px;\"><span style=\"font-weight: bold;\">Cayma hakkı</span></p>\n\n<p style=\"text-indent: 56px;\"><span style=\"font-weight: bold;\">MADDE 7 –</span> (1) Tüketici, yedi gün içinde herhangi bir gerekçe göstermeksizin ve cezai şart ödemeksizin taksitle satış sözleşmesinden cayma hakkına sahiptir.</p>\n\n<p style=\"text-indent: 56px;\">(2) Cayma hakkı süresi, hizmet ifasına ilişkin sözleşmelerde sözleşmenin kurulduğu gün; mal teslimine ilişkin sözleşmelerde ise tüketicinin veya tüketici tarafından belirlenen üçüncü kişinin malı teslim aldığı gün başlar. Ancak tüketici, sözleşmenin kurulmasından malın teslimine kadar olan süre içinde de cayma hakkını kullanabilir.</p>\n\n<p style=\"text-indent: 56px;\">(3) Mal teslimi ile hizmet ifasının birlikte yapıldığı sözleşmelerde mal teslimine ilişkin cayma hakkı hükümleri uygulanır.</p>\n\n<p style=\"text-indent: 56px;\">(4) Cayma hakkının kullanıldığına dair bildirimin cayma hakkı süresi içinde satıcı veya sağlayıcıya yazılı olarak veya kalıcı veri saklayıcısı ile yöneltilmiş olması yeterlidir. Satıcı veya sağlayıcı cayma hakkı konusunda tüketicinin bilgilendirildiğini ispat etmekle yükümlüdür.</p>\n\n<p style=\"text-indent: 56px;\">(5) Satıcı cayma süresi içinde malı tüketiciye teslim etmişse tüketici, malı ancak olağan bir gözden geçirmenin gerektirdiği ölçüde kullanabilir. Olağan gözden geçirme malın ilk incelemesini kapsar. Malın mutat olarak kullanılması durumunda tüketici cayma hakkını kullanamaz.</p>\n\n<p style=\"text-indent: 56px;\">(6) Cayma hakkı süresi sona ermeden önce, tüketicinin onayı ile hizmetin ifasına başlanan hizmet sözleşmelerinde de tüketici cayma hakkını kullanamaz.</p>\n\n<p style=\"text-indent: 56px;\">(7) Tüketicinin satıcıyı bulduğu finansal kiralama işlemlerinde cayma hakkı kullanılamaz.</p>\n\n<p style=\"text-indent: 56px;\">(8) Kanunda düzenlenen diğer sözleşmelere ilişkin tüketici lehine olan cayma hakkı hükümleri saklıdır.</p>\n\n<p style=\"text-indent: 56px;\"><span style=\"font-weight: bold;\">Cayma hakkının kullanılmasının sonuçları</span></p>\n\n<p style=\"text-indent: 56px;\"><span style=\"font-weight: bold;\">MADDE 8 – </span>(1) Tüketicinin cayma hakkını kullanması durumunda, satıcı veya sağlayıcı cayma bildiriminin kendisine ulaştığı tarihten itibaren yedi gün içinde almış olduğu bedeli ve tüketiciyi borç altına sokan her türlü belgeyi, tüketiciye hiçbir masraf yüklemeksizin iade etmekle yükümlüdür.</p>\n\n<p style=\"text-indent: 56px;\">(2) Cayma hakkını kullanan tüketici, sözleşme konusu malı, cayma hakkını kullandığı tarihten itibaren yedi gün içinde satıcıya iade etmekle yükümlüdür. Aksi halde tüketici cayma hakkını kullanmamış sayılır.</p>\n\n<p style=\"text-indent: 56px;\">(3) <span style=\"font-weight: bold;\">(Değişik ibare:RG-18/8/2022-31927)</span><span style=\"font-weight: bold; vertical-align: super;\">(1)</span> <span style=\"text-decoration: underline;\">Taraflarca aksi kararlaştırılmadıkça, cayma</span> hakkının kullanılması durumunda tüketici, malın iade masraflarını yüklenmek zorundadır.</p>\n\n<p style=\"text-align: center; text-indent: 56px;\"><span style=\"font-weight: bold;\">DÖRDÜNCÜ BÖLÜM</span></p>\n\n<p style=\"text-align: center; text-indent: 56px;\"><span style=\"font-weight: bold;\">Temerrüt, Erken Ödeme ve Kıymetli Evrak Düzenlenmesi</span></p>\n\n<p style=\"text-indent: 56px;\"><span style=\"font-weight: bold;\">Tüketicinin temerrüdü</span></p>\n\n<p style=\"text-indent: 56px;\"><span style=\"font-weight: bold;\">MADDE 9 –</span> (1) Taksitle satış sözleşmelerinde tüketicinin taksitleri ödemede temerrüde düşmesi durumunda, satıcı veya sağlayıcı, kalan borcun tümünün ifasını talep etme hakkını saklı tutmuşsa bu hak ancak satıcı veya sağlayıcının bütün edimlerini ifa etmiş olması şartıyla;</p>\n\n<p style=\"text-indent: 56px;\">a) Tüketicinin <span style=\"font-weight: bold;\">(Değişik ibare:RG-18/8/2022-31927)</span><span style=\"font-weight: bold; vertical-align: super;\">(1)</span> <span style=\"text-decoration: underline;\">sözleşmede yer alan bedelin</span> en az onda birini oluşturan ve birbirini izleyen en az iki taksidi veya</p>\n\n<p style=\"text-indent: 56px;\">b) <span style=\"font-weight: bold;\">(Değişik ibare:RG-18/8/2022-31927)</span><span style=\"font-weight: bold; vertical-align: super;\">(1)</span> <span style=\"text-decoration: underline;\">Sözleşmede yer alan bedelin</span> en az dörtte birini oluşturan bir taksiti ödemede temerrüde düşmesi halinde</p>\n\n<p style=\"text-indent: 56px;\">kullanılabilir.</p>\n\n<p style=\"text-indent: 56px;\">(2) Satıcı veya sağlayıcının bu hakkı kullanabilmesi için tüketiciye en az otuz gün süre vererek yazılı olarak <span style=\"font-weight: bold;\">(Ek ibare:RG-18/8/2022-31927)</span><span style=\"font-weight: bold; vertical-align: super;\">(1) </span><span style=\"text-decoration: underline;\">veya kalıcı veri saklayıcısı ile</span> muacceliyet uyarısında bulunması zorunludur.</p>\n\n<p style=\"text-indent: 56px;\">(3) Muaccel kılınan taksitlerin hesaplanmasında faiz, komisyon ve benzeri masraflar dikkate alınmaz.</p>\n\n<p style=\"text-indent: 56px;\"><span style=\"font-weight: bold;\">Erken ödeme</span></p>\n\n<p style=\"text-indent: 56px;\"><span style=\"font-weight: bold;\">MADDE 10 –</span> (1) Tüketici, borçlandığı toplam miktarı önceden ödeyebileceği gibi vadesi gelmemiş bir ya da birden çok taksit ödemesinde de bulunabilir. Her iki durumda da satıcı veya sağlayıcı, faiz veya komisyon aldığı durumlarda ödenen miktara göre gerekli tüm faiz ve komisyon indirimini yapmakla yükümlüdür.</p>\n\n<p style=\"text-indent: 56px;\"><span style=\"font-weight: bold;\">Kıymetli evrak düzenlenmesi</span></p>\n\n<p style=\"text-indent: 56px;\"><span style=\"font-weight: bold;\">MADDE 11 –</span> (1) Tüketicinin yapmış olduğu işlemler nedeniyle kıymetli evrak niteliğinde sadece nama yazılı ve her bir taksit ödemesi için taksit tutarını aşmayacak ve ayrı ayrı olacak şekilde senet düzenlenir. Bu madde hükümlerine aykırı olarak düzenlenen senetler tüketici yönünden geçersizdir.</p>\n\n<p style=\"text-align: center; text-indent: 56px;\"><span style=\"font-weight: bold;\">BEŞİNCİ BÖLÜM</span></p>\n\n<p style=\"text-align: center; text-indent: 56px;\"><span style=\"font-weight: bold;\">Son Hükümler</span></p>\n\n<p style=\"text-indent: 56px;\"><span style=\"font-weight: bold;\">Yürürlük</span></p>\n\n<p style=\"text-indent: 56px;\"><span style=\"font-weight: bold;\">MADDE 12 –</span> (1) Bu Yönetmelik yayımı tarihinde yürürlüğe girer.</p>\n\n<p style=\"text-indent: 56px;\"><span style=\"font-weight: bold;\">Yürütme</span></p>\n\n<p style=\"text-indent: 56px;\"><span style=\"font-weight: bold;\">MADDE 13 – </span>(1) Bu Yönetmelik hükümlerini <span style=\"font-weight: bold;\">(Değişik ibare:RG-18/8/2022-31927)</span><span style=\"font-weight: bold; vertical-align: super;\">(1)</span> <span style=\"text-decoration: underline;\">Ticaret Bakanı</span> yürütür.</p>\n\n<p style=\"text-indent: 56px;\">__________________________</p>\n\n<p style=\"text-indent: 56px;\"><span style=\"font-style: italic;\">(1) Bu değişiklik 1/10/2022 tarihinde yürürlüğe girer.</span></p>\n\n<p style=\"text-indent: 56px;\"><span style=\"font-style: italic;\">&nbsp;</span></p>\n\n<div style=\"text-align: center; text-indent: 0; padding: 0 0 0 0; margin: 0 0 0 0;\"><table style=\"width:100%; border:none; border-spacing:0; border-collapse:collapse;\">\n\n<tr>\n\n<td rowspan=\"5\"  style=\"vertical-align:top; width:123px; padding:0; border:solid thin #000000;\"><p style=\"text-align: left; text-indent: 56px;\">&nbsp;</p>\n\n</td>\n\n<td colspan=\"2\"  style=\"vertical-align:middle; padding:0; border:solid thin #000000;\"><p style=\"text-align: center; text-indent: 56px;\"><span style=\"font-weight: bold;\">Yönetmeliğin Yayımlandığı Resmî Gazete’nin</span></p>\n\n</td>\n\n</tr>\n\n<tr>\n\n<td style=\"vertical-align:middle; width:523px; padding:0; border:solid thin #000000;\"><p style=\"text-align: center; text-indent: 56px;\"><span style=\"font-weight: bold;\">Tarihi</span></p>\n\n</td>\n\n<td style=\"vertical-align:middle; padding:0; border:solid thin #000000;\"><p style=\"text-align: center; text-indent: 56px;\"><span style=\"font-weight: bold;\">Sayısı</span></p>\n\n</td>\n\n</tr>\n\n<tr>\n\n<td style=\"vertical-align:middle; width:523px; padding:0; border:solid thin #000000;\"><p style=\"text-align: center; text-indent: 56px;\">14/1/2015</p>\n\n</td>\n\n<td style=\"vertical-align:middle; padding:0; border:solid thin #000000;\"><p style=\"text-align: center; text-indent: 56px;\">29236</p>\n\n</td>\n\n</tr>\n\n<tr>\n\n<td colspan=\"2\"  style=\"vertical-align:middle; padding:0; border:solid thin #000000;\"><p style=\"text-align: center; text-indent: 56px;\"><span style=\"font-weight: bold;\">Yönetmelikte Değişiklik Yapan Yönetmeliklerin Yayımlandığı Resmî Gazetelerin</span></p>\n\n</td>\n\n</tr>\n\n<tr>\n\n<td style=\"vertical-align:middle; width:523px; padding:0; border:solid thin #000000;\"><p style=\"text-align: center; text-indent: 56px;\"><span style=\"font-weight: bold;\">Tarihi</span></p>\n\n</td>\n\n<td style=\"vertical-align:middle; padding:0; border:solid thin #000000;\"><p style=\"text-align: center; text-indent: 56px;\"><span style=\"font-weight: bold;\">Sayısı</span></p>\n\n</td>\n\n</tr>\n\n<tr>\n\n<td style=\"vertical-align:top; width:123px; padding:0; border:solid thin #000000;\"><p style=\"text-align: left; text-indent: 85px;\">1. &nbsp; &nbsp; &nbsp; </p>\n\n</td>\n\n<td style=\"vertical-align:middle; width:523px; padding:0; border:solid thin #000000;\"><p style=\"text-align: center; text-indent: 56px;\">18/8/2022</p>\n\n</td>\n\n<td style=\"vertical-align:middle; padding:0; border:solid thin #000000;\"><p style=\"text-align: center; text-indent: 56px;\">31927</p>\n\n</td>\n\n</tr>\n\n<tr>\n\n<td style=\"vertical-align:top; width:123px; padding:0; border:solid thin #000000;\"><p style=\"text-align: left; text-indent: 85px;\">2. &nbsp; &nbsp; &nbsp; </p>\n\n</td>\n\n<td style=\"vertical-align:middle; width:523px; padding:0; border:solid thin #000000;\"><p style=\"text-align: center; text-indent: 56px;\">&nbsp;</p>\n\n</td>\n\n<td style=\"vertical-align:middle; padding:0; border:solid thin #000000;\"><p style=\"text-align: center; text-indent: 56px;\">&nbsp;</p>\n\n</td>\n\n</tr>\n\n</table>\n\n</div>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"taksitle-satis-sozlesmeleri-hak-yonetmelik.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:27:55.081364"
}