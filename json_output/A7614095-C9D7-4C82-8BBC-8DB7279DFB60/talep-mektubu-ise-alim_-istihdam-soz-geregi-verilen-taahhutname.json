{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\talep-mektubu-ise-alim_-istihdam-soz-geregi-verilen-taahhutname.html",
    "title": "TALEP MEKTUBU İŞE ALIM, İSTİHDAM SÖZ VE TAAHHÜTNEMEDE DAMGA HARÇ",
    "description": "Yayın Tarihi:25.09.2019 Yayınlayan:AYDIN KAHRAMAN Konu:Talep mektubu, işe alım, istihdam sözleşmesi ve taahhütnamede damga harç İçerik:Mali Danışmanlık- 191-42133-25.09.2019",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ TALEP MEKTUBU İŞE ALIM, İSTİHDAM SÖZ VE TAAHHÜTNEMEDE DAMGA HARÇ Email Gönder TALEP MEKTUBU İŞE ALIM, İSTİHDAM SÖZ VE TAAHHÜTNEMEDE DAMGA HARÇ << Fihrist-Ana sayfa >> TALEP MEKTUBU İŞE ALIM, İSTİHDAM SÖZLEŞMESİ VE TAAHHÜTNEMEDE DAMGA HARÇ TAAHHÜTNAMELER    TAAH. G. VE GENEL YAZILAR    MEVZUAT    İST.GEN VE GENEL YAZILAR    47 SAYILI GENELGE Yayın Tarihi:25.09.2019 Yayınlayan:AYDIN KAHRAMAN Konu:Talep mektubu, işe alım, istihdam sözleşmesi ve taahhütnamede damga harç İçerik:Mali Danışmanlık- 191-42133-25.09.2019 Sayın ……... Noteri İlgi: 27.04.2016 günlü ve 2016/Muh. 35 sayılı yazınız. Yönetim Kurulumuzun 13.06.2016 günlü toplantısında görüşülen ilgide kayıtlı yazınız ekinde yer alan ve noterliğinizce tercüme onayının yapılması istenilen Ek 1: Talep Mektubu, Ek: 2 İşe Alım Sözleşmesi, Ek 3: İstihdam Sözleşmesi ve Ek 4: Taahhütname başlıklı kağıtların ne surette harç ve damga vergisine tabi tutulacağı konusunda 24.06.2016 günlü ve Mali Danışmanlık-154-12134 sayılı yazımız ile Gelir İdaresi Başkanlığından görüş talep edilmiştir. Gelir İdaresi Başkanlığınca Birliğimize hitaben düzenlenmiş olan ve Yönetim Kurulumuzun 09.09.2019 günlü toplantısında görüşülen, 08.08.2019 günlü ve 115714 sayılı cevabi yazıda, “İlgide kayıtlı yazınızın incelenmesinden, noterlikçe tercüme onayı yapılması istenilen talep mektubu, işe alım sözleşmesi, istihdam sözleşmesi ve taahhütname başlıklı kağıtlardan ne şekilde harç ve damga vergisi aranılacağı hususunda Başkanlığımızdan görüş talep edildiği anlaşılmıştır. 492 sayılı Harçlar Kanunu Yönünden: 492 sayılı Harçlar Kanununun 38 inci maddesinin birinci fıkrasında, noter işlemlerinden bu kanuna bağlı (2) sayılı tarifede yazılı olanların noter harçlarına tabi olduğu, 41 inci maddesinde, noter harçlarının (2) sayılı tarifede yazılı işlemlerden değer veya ağırlık ölçüsüne göre nispi, işlemin nevi ve mahiyetine göre maktu esas üzerinden alınacağı hükme bağlanmıştır. Kanunun \"Değer Esası\" başlıklı 42 nci maddesinde ise \"Değer veya ağırlık ölçüsüne göre harca tabi işlemlerde (2) sayılı tarifede yazılı değer veya ağırlık esastır. Menkul ve gayrimenkul mallar hakkında alım, satım, taahhüt ve rehinle ilgili her nevi mukavele, senet ve kağıtlarda değer gösterilmesi mecburidir. Rehin bordroları ile kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler hakkında bu hüküm uygulanmaz.\" hükmüne yer verilmiştir. Kanuna bağlı (2) sayılı tarifenin I-1 inci maddesinde, muayyen bir meblağı ihtiva eden her nevi senet, mukavelename ve kağıtlardan beher imza için nispi; II-1 inci maddesinde ise belli meblağı ihtiva etmeyen ve alınacak harç miktarı kanun ve tarifede ayrıca gösterilmemiş olan senet, mukavele ve kağıtlardaki imzaların beherinden maktu tutarda harç alınacağı hüküm altına alınmış, aynı tarifenin \"II-Maktu harçlar\" başlıklı bölümünün 5 inci maddesinin (b) bendinde, tercüme suretleri ve yabancı dille yazılmış kağıtların suretleri ve tercümeleri beher sayfasından (Fotokopiler dahil) maktu tutarda harç alınacağı belirtilmiştir. Buna göre, imza ve mühür tasdiki söz konusu olmaksızın söz konusu talep mektubu, işe alım sözleşmesi, istihdam sözleşmesi ve taahhütname başlıklı kağıtların tercüme onayı yapılmasının istenmesi durumunda, anılan kağıtların tercümelerinin her sayfasının Kanuna bağlı (2) sayılı tarifenin II/5-(b) bendi gereğince maktu harca tabi tutulması gerekmektedir. 488 sayılı Damga Vergisi Kanunu Yönünden: 488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu, bu Kanundaki kağıtlar teriminin, yazılıp imzalanmak veya imza yerine geçen bir işaret konmak suretiyle düzenlenen ve herhangi bir hususu ispat veya belli etmek için ibraz edilebilecek olan belgeler ile elektronik imza kullanılmak suretiyle manyetik ortamda ve elektronik veri şeklinde oluşturulan belgeleri ifade edeceği, yabancı memleketlerle Türkiye'deki yabancı elçilik ve konsolosluklarda düzenlenen kağıtların, Türkiye'de resmi dairelere ibraz edildiği, üzerine devir veya ciro işlemleri yürütüldüğü veya herhangi bir suretle hükümlerinden faydalanıldığı takdirde vergiye tabi olacağı; 2 nci maddesinde vergiye tabi kağıtlar mahiyetinde bulunan veya onların yerini alan mektup ve şerhlerle, bu kağıtların hükümlerinin yenilenmesine, uzatılmasına, değiştirilmesine, devrine veya bozulmasına ilişkin mektup ve şerhlerin de damga vergisine tabi olduğu; 3 üncü maddesinde, damga vergisinin mükellefinin kağıtları imza edenler olduğu, resmi dairelerle kişiler arasındaki işlemlere ait kağıtların damga vergisini kişilerin ödeyeceği, yabancı memleketlerle Türkiye'deki yabancı elçilik ve konsolosluklarda düzenlenen kağıtların vergisini, Türkiye'de bu kağıtları resmi dairelere ibraz eden, üzerlerinde devir veya ciro işlemleri yapanlar veya herhangi bir suretle hükümlerinden faydalananların ödeyeceği; 4 üncü maddesinde, bir kağıdın tabi olacağı verginin tayini için o kağıdın mahiyetine bakılacağı ve buna göre tabloda yazılı vergisinin bulunacağı, kağıtların mahiyetlerinin tayininde, şekli kanunlarda belirtilmiş olanlarda kanunlardaki adlarına, belirtilmemiş olanlarda üzerlerindeki yazının tazammun ettiği hüküm ve manaya bakılacağı, mahiyeti tayin edilmek istenen kağıt üzerinde başka bir kağıda atıf yapılmışsa, atıf yapılan kağıdın hükümlerine nazaran iktisap ettiği mahiyete göre vergi alınacağı; 6 ncı maddesinde, bir kâğıtta birbirinden tamamen ayrı birden fazla akit ve işlem bulunduğu takdirde bunların her birinden ayrı ayrı vergi alınacağı, bir kağıtta toplanan akit ve işlemler birbirine bağlı ve bir asıldan doğma oldukları takdirde damga vergisinin en yüksek vergi alınmasını gerektiren akit veya işlem üzerinden alınacağı; 10 uncu maddesinde damga vergisinin nispi veya maktu olarak alınacağı, nispi vergide kağıtların nevi ve mahiyetlerine göre bu kağıtlarda yazılı belli paranın, maktu vergide kağıtların mahiyetlerinin esas alınacağı, belli para teriminin ise, kağıtların ihtiva ettiği veya bunlarda yazılı rakamların hasıl edeceği parayı ifade edeceği; 12 nci maddesinde ise damga vergisine tabi kağıtlarda yazılı yabancı paraların Hazine ve Maliye Bakanlığınca tayin ve ilan edilecek fiyat üzerinden Türk parasına çevrilerek ona göre damga vergisinin alınacağı hükümlerine yer verilmiştir. Anılan Kanuna ekli (1) sayılı tablonun \"I-Akitlerle ilgili kağıtlar\" başlıklı bölümünün A/l fıkrasında, belli parayı ihtiva eden mukavelenameler, taahhütnameler ve temliknamelerin nispi damga vergisine tabi olduğu hükme bağlanmıştır. Öte yandan, 17 Seri No.lu Damga Vergisi Kanunu Genel Tebliğinin \"D. Akdi Mutazammın Siparişi Kabul Mektupları ile Mukavele Yerine Kaim Mektupların Vergilendirilmesi\" başlıklı bölümünde, \"Bir aktin oluşması için bir tarafın icapta (Teklif) bulunması diğer tarafın ise, bu teklifi kabul etmesi gerekmektedir İcap ve kabulün yazılı olarak yapılması ve bir kağıtta birleşmesi halinde bu kağıt mukavelenamedir. İcap’ın tek taraflı ve yazılı bir şekilde yapılması halinde bu kağıda teklifname, kabulün ayrı bir kağıtta yapılması halinde de bu kağıda ticari hayatta \"Akti mutazammın siparişi kabul mektubu\" diğer hallerde ise \"Mukavelename yerine kaim mektup\" denir\", 35 Seri No.lu Damga Vergisi Kanunu Genel Tebliğinin 4 üncü maddesinde ise; \"Vergiye tabi kağıdın yabancı para cinsinden düzenlenmesi halinde ise kağıt üzerinde yer alan dövizin, kağıdın düzenlendiği tarihteki T.C. Merkez Bankasınca tespit ve ilan olunan cari döviz satış kuruna göre bulunacak Türk Lirası karşılığı üzerinden damga vergisi hesaplanacaktır.\" açıklamalarına yer verilmiştir. 213 sayılı Vergi Usul Kanununun 19 uncu maddesinde, vergi alacağının vergi kanunlarının vergiyi bağladıkları olayın vukuu veya hukuki durumun tekemmülü ile doğacağı hükme bağlanmıştır. Diğer taraftan, 4857 sayılı İş Kanununun 1 inci maddesinin ikinci fıkrasında, bu Kanunun, 4 üncü maddedeki istisnalar dışında kalan bütün işyerlerine, bu işyerlerinin işverenleri ile işveren vekillerine ve işçilerine faaliyet konularına bakılmaksızın uygulanacağı; \"İstisnalar\" başlıklı 4 üncü maddesinde, bu maddede belirtilen işlerde ve iş ilişkilerinde bu Kanun hükümlerinin uygulanmayacağı; 8 inci maddesinde, iş sözleşmesinin, bir tarafın (işçi) bağımlı olarak iş görmeyi, diğer tarafın (işveren) da ücret ödemeyi üstlenmesinden oluşan sözleşme olduğu, iş sözleşmesinin, Kanunda aksi belirtilmedikçe, özel bir şekle tabi olmadığı, süresi bir yıl ve daha fazla olan iş sözleşmelerinin yazılı şekilde yapılmasının zorunlu olduğu, bu belgelerin damga vergisi ve her çeşit resim ve harçtan muaf olduğu hükümlerine yer verilmiştir. Yukarıda yer alan hükümler çerçevesinde, yazınız ekinde yer alan; - \"Talep Mektubu\" başlıklı kağıdın incelenmesinden, 21/4/2016 tarihinde Peri İnsan Kaynakları Dan. Hizm. Ltd. Şti. tarafından düzenlendiği, aylık 500 $ (Amerikan doları) ücret karşılığında 2 yıllık bir süre için şirketlerinde istihdam edilmek üzere Middle Orbit Overseas Pvt. Ltd. Şti.'den 210 kişilik iş gücünün teminini talep ettikleri, işçilere 30.000 $ (Amerikan doları) sigorta yaptırılacağı belirlemelerine yer verildiği ve sadece talep eden şirketin imzasının bulunduğu anlaşılmış olup söz konusu kağıdın tek tarafın imzasını içeren bir talep/teklif/icap niteliğine sahip olduğu dikkate alındığında, 488 sayılı Kanuna ekli (1) sayılı tabloda yer almayan söz konusu kağıttan damga vergisi aranılmaması, - \"İşe Alım (Personel Alımı) Sözleşmesi\" başlıklı kağıdın incelenmesinden, 21/4/2016 tarihinde Peri İnsan Kaynakları Dan. Hizm. Ltd. Şti.(birinci taraf) ile Middle Orbit Overseas Pvt. Ltd. Şti. (ikinci taraf) arasında düzenlendiği, sözleşmenin konusunun, ikinci tarafın, birinci tarafın belirteceği açık kadrolar üzerinden ve talep mektubuna göre çalışacak uygun adayları temin edeceği, birinci taraf, her iki sözleşme tarafınca mutabık kalınan, konaklama, maaş, çalışma saatleri, fazla mesai ve talep mektubu ve istihdam sözleşmelerinde belirtilen diğer koşulların yerine getirilmesi ve alınan personellerin aylık maaş ödemelerinin zamanında ve düzenli olarak yapılması hususlarından sorumlu olduğu belirlemelerine yer verildiği ancak atıf yapılan talep mektubunun tarih, sayı bilgisine veya sözleşmenin eki olduğuna dair bir belirlemeye yer verilmediği dikkate alındığında bunun bir çerçeve sözleşme mahiyetinde olduğu anlaşıldığından söz konusu kağıdın damga vergisine tabi tutulmaması, -\"İstihdam Sözleşmesi\" başlıklı kağıdın incelenmesinden, 21/4/2016 tarihinde Peri İnsan Kaynakları Dan. Hizm. Ltd. Şti. tarafından düzenlendiği, işçiye 2 yıl boyunca aylık 500 $ (Amerikan doları) ücret ödeneceği, 30.000 $ (Amerikan doları) sigorta yapılacağı belirlemelerine yer verildiği, sözleşmede işçi imzasına ilişkin sütunun bulunduğu ancak işçi imzasının olup olmadığı hususunun anlaşılamadığı dikkate alındığında, söz konusu sözleşmenin, Nepal'den ev hizmetlerinde çalıştırılmak üzere istihdam edilen işçi tarafından da imzalanmış olması halinde, işçiye 2 yıl boyunca ödenecek aylık 500 $ (Amerikan doları) ücret ile işçiye yapılacak 30.000 $ (Amerikan doları) sigorta bedelinin karşılaştırılarak, en yüksek vergi alınması gereken tutar üzerinden 488 sayılı tablonun I/A-1 fıkrasına göre damga vergisine tabi tutulması, ancak istihdam edilen işçilerle 4857 sayılı Kanunun 4 üncü maddesinde belirtilen işler dışında istihdam sözleşmesi düzenlenmiş olması durumunda, 4857 sayılı Kanunun 8 inci maddesi kapsamında damga vergisi istisnası uygulanması, -“Taahhütname'' başlıklı kağıdın incelenmesinden ise, 21/4/2016 tarihinde Peri İnsan Kaynakları Dan. Hizm. Ltd. Şti. tarafından Nepal'de bulunan Çalışma ve Ulaştırma Bakanlığı Yurt Dışı İstihdam İdaresi Genel Müdürlüğüne hitaben düzenlendiği, Nepal'de mukim firma Middle Orbıt Overseas Pvt. Ltd. Şti.'den 210 Nepalli işçi ile ilgili olarak talep mektubunun hazırlandığı ve bu talep mektubunda belirtilen tüm şart ve koşullara sadık kalınacağının taahhüt edildiği belirlemelerine yer verildiği ancak atıf yapılan talep mektubunun tarih ve sayısına yer verilmediği, taahhütnamenin eki olduğuna ilişkin bir belirlemeye de yer verilmediği hususları dikkate alındığında, \"Taahhütname\" başlıklı kağıttan belli parayı ihtiva etmemesi nedeniyle damga vergisi aranılmaması gerekmektedir.” denilmektedir. Gelir İdaresi Başkanlığı görüşüne göre, 1- “Talep Mektubu” başlıklı işlem örneğinin tek tarafın imzasını içeren bir talep/teklif/icap niteliğine sahip olması, 2- “İşe Alım (Personel Alımı) Sözleşmesi” başlıklı işlem örneğinin talep mektubuna göre çalışacak uygun adayların temin edilmesine yönelik olarak düzenlenmiş olmakla birlikte atıf yapılan talep mektubunun tarih, sayı bilgisine veya sözleşmenin eki olduğuna dair bir belirlemeye yer verilmemiş bir çerçeve sözleşme mahiyetinde olması, 3- “Taahhütname” başlıklı işlem örneğinin talep mektubunda belirtilen tüm şart ve koşullara sadık kalınacağının taahhüt edildiği belirlemelerine yer verildiği ancak atıf yapılan talep mektubunun tarih ve sayısına ve taahhütnamenin eki olduğuna ilişkin bir belirlemeye de yer verilmemiş olması, sebebiyle söz konusu işlem örneklerinin onaylanması durumunda damga vergisinin aranılmaması, Ancak “İstihdam Sözleşmesi” başlıklı işlem örneği ile işe alınacak olan personelin 4857 sayılı Kanunun 4 üncü maddesinin 5 nci fıkrasında yer alan ev hizmetlerinde çalıştırılacak olması durumunda, işçiye 2 yıl boyunca ödenecek aylık 500 $ (Amerikan doları) ücret ile işçi adına ödenecek olan 30.000 $ (Amerikan doları) sigorta bedelinin karşılaştırılarak, en yüksek vergi alınması gereken tutar olan 30.000 $ üzerinden 488 sayılı tablonun I/A-1 fıkrasına göre damga vergisine tabi tutulması, mezkur Kanunun 4 üncü maddesinde belirtilen işler dışında istihdam sözleşmesi düzenlenmiş olması durumunda, 4857 sayılı Kanunun 8 inci maddesi kapsamında damga vergisi istisnası uygulanması, İmza ve mühür tasdiki söz konusu olmaksızın tercüme onayı yapılmasının istenmesi durumunda, anılan kağıtların tercümelerinin her sayfasının 492 sayılı Harçlar Kanununa bağlı (2) sayılı tarifenin II/5-(b) bendi gereğince maktu harca tabi tutulması gerekmektedir. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim. Dursun CİN Başkan 19/09/2019 Mali Danışmanlık Per.  : N.ALTINDAL 19/09/2019 Mali Danışman Yard.    : M.M.ÖKDEM 19/09/2019 Mali Danışman              : A.KAHRAMAN 19/09/2019 Genel Sekreter Yard.    : B.EMEL 19/09/2019 Genel Sekreter              : Dr. İ.GÜL Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "TALEP MEKTUBU İŞE ALIM, İSTİHDAM SÖZLEŞMESİ VE TAAHHÜTNEMEDE DAMGA HARÇ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftalep-mektubu-ise-alim_-istihdam-soz-geregi-verilen-taahhutname.html",
        "title": "",
        "target": "",
        "type": "internal"
      },
      {
        "text": "TALEP MEKTUBU İŞE ALIM, İSTİHDAM SÖZ VE TAAHHÜTNEMEDE DAMGA HARÇ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?talep-mektubu-ise-alim_-istihdam-soz-geregi-verilen-taahhutname.html",
        "title": "",
        "target": "_top",
        "type": "internal"
      },
      {
        "text": "TAAHHÜTNAMELER",
        "href": "taahhutnameler.html",
        "title": "TAAHHÜTNAMELER DİZİNİ",
        "target": "",
        "type": "internal"
      },
      {
        "text": "TAAH. G. VE GENEL YAZILAR",
        "href": "taahhutnameler-genelge-genelyazilar.html",
        "title": "TAAHHÜTNAME HAK.GENELGE VE GENEL YAZILAR",
        "target": "",
        "type": "internal"
      },
      {
        "text": "MEVZUAT",
        "href": "mevzuat-taahhutnameler.html",
        "title": "MEVZUAT-TAAHHUTNAMELER",
        "target": "",
        "type": "internal"
      },
      {
        "text": "İST.GEN VE GENEL YAZILAR",
        "href": "istisna-muafiyet-hakkinda-genelge-genel-yazilar.html",
        "title": "İSTİSNA VE MUAFİYET HAKKINDA GENELGE VE GENEL YAZILAR",
        "target": "",
        "type": "internal"
      },
      {
        "text": "47 SAYILI GENELGE",
        "href": "taahhut-islemleri-hak-birlestirilmis-47-sayili-genelge.html",
        "title": "TAAHHÜT İŞLEMLERİ HAK. BİRLEŞTİRİLMİŞ 47 SAYILI GENELGE",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "TALEP MEKTUBU İŞE ALIM, İSTİHDAM SÖZ VE TAAHHÜTNEMEDE DAMGA HARÇ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>TALEP MEKTUBU İŞE ALIM, İSTİHDAM SÖZ VE TAAHHÜTNEMEDE DAMGA HARÇ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:25.09.2019 Yayınlayan:AYDIN KAHRAMAN Konu:Talep mektubu, işe alım, istihdam sözleşmesi ve taahhütnamede damga harç İçerik:Mali Danışmanlık- 191-42133-25.09.2019\" />\n\n   <link rel=\"canonical\" content=\"noterlikrehberi.net/rehber/index.html?talep-mektubu-ise-alim_-istihdam-soz-geregi-verilen-taahhutname.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"talep-mektubu-ise-alim_-istihdam-soz-geregi-verilen-taahhutname.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"TALEP MEKTUBU İŞE ALIM, İSTİHDAM SÖZ VE TAAHHÜTNEMEDE DAMGA HARÇ\",\n\n   mailsubject: \"Tavsiye: Noterlik Rehberi - TALEP MEKTUBU İŞE ALIM, İSTİHDAM SÖZLEŞMESİ VE TAAHHÜTNEMEDE DAMGA HARÇ &nbsp; &nbsp;TAAHHÜTNAMELER&nbsp; &nbsp;TAAH. G. VE GENEL YAZILAR&nbsp; &nbsp;MEVZUAT&nbsp; &nbsp;İST.GEN VE GENEL YAZILAR&nbsp; &nbsp;47 SAYILI GENELGE\",\n\n   sharesubject: \"Noterlik Rehberi - TALEP MEKTUBU İŞE ALIM, İSTİHDAM SÖZLEŞMESİ VE TAAHHÜTNEMEDE DAMGA HARÇ &nbsp; &nbsp;TAAHHÜTNAMELER&nbsp; &nbsp;TAAH. G. VE GENEL YAZILAR&nbsp; &nbsp;MEVZUAT&nbsp; &nbsp;İST.GEN VE GENEL YAZILAR&nbsp; &nbsp;47 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TALEP-MEKTUBU-ISE-ALIM_-ISTIHDAM-SOZ-GEREGI-VERILEN-TAAHHUTNAME\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"talep-mektubu-ise-alim_-istihdam-soz-geregi-verilen-taahhutname.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?talep-mektubu-ise-alim_-istihdam-soz-geregi-verilen-taahhutname.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?talep-mektubu-ise-alim_-istihdam-soz-geregi-verilen-taahhutname.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?talep-mektubu-ise-alim_-istihdam-soz-geregi-verilen-taahhutname.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?talep-mektubu-ise-alim_-istihdam-soz-geregi-verilen-taahhutname.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftalep-mektubu-ise-alim_-istihdam-soz-geregi-verilen-taahhutname.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>TALEP MEKTUBU İŞE ALIM, İSTİHDAM SÖZ VE TAAHHÜTNEMEDE DAMGA HARÇ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?talep-mektubu-ise-alim_-istihdam-soz-geregi-verilen-taahhutname.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">TALEP MEKTUBU İŞE ALIM, İSTİHDAM SÖZLEŞMESİ VE TAAHHÜTNEMEDE DAMGA HARÇ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"taahhutnameler.html\" class=\"topiclink\" title=\"TAAHHÜTNAMELER DİZİNİ\">TAAHHÜTNAMELER</a>  &nbsp; <a href=\"taahhutnameler-genelge-genelyazilar.html\" class=\"topiclink\" title=\"TAAHHÜTNAME HAK.GENELGE VE GENEL YAZILAR\">TAAH. G. VE GENEL YAZILAR</a>  &nbsp; <a href=\"mevzuat-taahhutnameler.html\" class=\"topiclink\" title=\"MEVZUAT-TAAHHUTNAMELER\">MEVZUAT</a>  &nbsp; <a href=\"istisna-muafiyet-hakkinda-genelge-genel-yazilar.html\" class=\"topiclink\" title=\"İSTİSNA VE MUAFİYET HAKKINDA GENELGE VE GENEL YAZILAR\">İST.GEN VE GENEL YAZILAR</a>  &nbsp; <a href=\"taahhut-islemleri-hak-birlestirilmis-47-sayili-genelge.html\" class=\"topiclink\" title=\"TAAHHÜT İŞLEMLERİ HAK. BİRLEŞTİRİLMİŞ 47 SAYILI GENELGE\">47 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"margin: 0 0 13px 0;\">Yayın Tarihi:25.09.2019</p>\n\n<p style=\"margin: 0 0 13px 0;\">Yayınlayan:AYDIN KAHRAMAN</p>\n\n<p style=\"margin: 0 0 13px 0;\">Konu:Talep mektubu, işe alım, istihdam sözleşmesi ve taahhütnamede damga harç</p>\n\n<p style=\"margin: 0 0 13px 0;\">İçerik:Mali Danışmanlık- 191-42133-25.09.2019</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">Sayın ……... Noteri</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">İlgi: 27.04.2016 günlü ve 2016/Muh. 35 sayılı yazınız.</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; Yönetim Kurulumuzun 13.06.2016 günlü toplantısında görüşülen ilgide kayıtlı yazınız ekinde yer alan ve noterliğinizce tercüme onayının yapılması istenilen Ek 1: Talep Mektubu, Ek: 2 İşe Alım Sözleşmesi, Ek 3: İstihdam Sözleşmesi ve Ek 4: Taahhütname başlıklı kağıtların ne surette harç ve damga vergisine tabi tutulacağı konusunda 24.06.2016 günlü ve Mali Danışmanlık-154-12134 sayılı yazımız ile Gelir İdaresi Başkanlığından görüş talep edilmiştir. &nbsp;</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp; Gelir İdaresi Başkanlığınca Birliğimize hitaben düzenlenmiş olan ve Yönetim Kurulumuzun 09.09.2019 günlü toplantısında görüşülen, 08.08.2019 günlü ve 115714 sayılı cevabi yazıda,</p>\n\n<p style=\"margin: 0 0 13px 0;\"> “İlgide kayıtlı yazınızın incelenmesinden, noterlikçe tercüme onayı yapılması istenilen talep mektubu, işe alım sözleşmesi, istihdam sözleşmesi ve taahhütname başlıklı kağıtlardan ne şekilde harç ve damga vergisi aranılacağı hususunda Başkanlığımızdan görüş talep edildiği anlaşılmıştır.</p>\n\n<p style=\"margin: 0 0 13px 0;\">492 sayılı Harçlar Kanunu Yönünden:</p>\n\n<p style=\"margin: 0 0 13px 0;\">492 sayılı Harçlar Kanununun 38 inci maddesinin birinci fıkrasında, noter işlemlerinden bu kanuna bağlı (2) sayılı tarifede yazılı olanların noter harçlarına tabi olduğu, 41 inci maddesinde, noter harçlarının (2) sayılı tarifede yazılı işlemlerden değer veya ağırlık ölçüsüne göre nispi, işlemin nevi ve mahiyetine göre maktu esas üzerinden alınacağı hükme bağlanmıştır.</p>\n\n<p style=\"margin: 0 0 13px 0;\">Kanunun &quot;Değer Esası&quot; başlıklı 42 nci maddesinde ise &quot;Değer veya ağırlık ölçüsüne göre harca tabi işlemlerde (2) sayılı tarifede yazılı değer veya ağırlık esastır.</p>\n\n<p style=\"margin: 0 0 13px 0;\">Menkul ve gayrimenkul mallar hakkında alım, satım, taahhüt ve rehinle ilgili her nevi mukavele, senet ve kağıtlarda değer gösterilmesi mecburidir. Rehin bordroları ile kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler hakkında bu hüküm uygulanmaz.&quot; hükmüne yer verilmiştir.</p>\n\n<p style=\"margin: 0 0 13px 0;\">Kanuna bağlı (2) sayılı tarifenin I-1 inci maddesinde, muayyen bir meblağı ihtiva eden her nevi senet, mukavelename ve kağıtlardan beher imza için nispi; II-1 inci maddesinde ise belli meblağı ihtiva etmeyen ve alınacak harç miktarı kanun ve tarifede ayrıca gösterilmemiş olan senet, mukavele ve kağıtlardaki imzaların beherinden maktu tutarda harç alınacağı hüküm altına alınmış, aynı tarifenin &quot;II-Maktu harçlar&quot; başlıklı bölümünün 5 inci maddesinin (b) bendinde, tercüme suretleri ve yabancı dille yazılmış kağıtların suretleri ve tercümeleri beher sayfasından (Fotokopiler dahil) maktu tutarda harç alınacağı belirtilmiştir.</p>\n\n<p style=\"margin: 0 0 13px 0;\">Buna göre, imza ve mühür tasdiki söz konusu olmaksızın söz konusu talep mektubu, işe alım sözleşmesi, istihdam sözleşmesi ve taahhütname başlıklı kağıtların tercüme onayı yapılmasının istenmesi durumunda, anılan kağıtların tercümelerinin her sayfasının Kanuna bağlı (2) sayılı tarifenin II/5-(b) bendi gereğince maktu harca tabi tutulması gerekmektedir.</p>\n\n<p style=\"margin: 0 0 13px 0;\">488 sayılı Damga Vergisi Kanunu Yönünden:</p>\n\n<p style=\"margin: 0 0 13px 0;\">488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu, bu Kanundaki kağıtlar teriminin, yazılıp imzalanmak veya imza yerine geçen bir işaret konmak suretiyle düzenlenen ve herhangi bir hususu ispat veya belli etmek için ibraz edilebilecek olan belgeler ile elektronik imza kullanılmak suretiyle manyetik ortamda ve elektronik veri şeklinde oluşturulan belgeleri ifade edeceği, yabancı memleketlerle Türkiye'deki yabancı elçilik ve konsolosluklarda düzenlenen kağıtların, Türkiye'de resmi dairelere ibraz edildiği, üzerine devir veya ciro işlemleri yürütüldüğü veya herhangi bir suretle hükümlerinden faydalanıldığı takdirde vergiye tabi olacağı; 2 nci maddesinde vergiye tabi kağıtlar mahiyetinde bulunan veya onların yerini alan mektup ve şerhlerle, bu kağıtların hükümlerinin yenilenmesine, uzatılmasına, değiştirilmesine, devrine veya bozulmasına ilişkin mektup ve şerhlerin de damga vergisine tabi olduğu; 3 üncü maddesinde, damga vergisinin mükellefinin kağıtları imza edenler olduğu, resmi dairelerle kişiler arasındaki işlemlere ait kağıtların damga vergisini kişilerin ödeyeceği, yabancı memleketlerle Türkiye'deki yabancı elçilik ve konsolosluklarda düzenlenen kağıtların vergisini, Türkiye'de bu kağıtları resmi dairelere ibraz eden, üzerlerinde devir veya ciro işlemleri yapanlar veya herhangi bir suretle hükümlerinden faydalananların ödeyeceği; 4 üncü maddesinde, bir kağıdın tabi olacağı verginin tayini için o kağıdın mahiyetine bakılacağı ve buna göre tabloda yazılı vergisinin bulunacağı, kağıtların mahiyetlerinin tayininde, şekli kanunlarda belirtilmiş olanlarda kanunlardaki adlarına, belirtilmemiş olanlarda üzerlerindeki yazının tazammun ettiği hüküm ve manaya bakılacağı, mahiyeti tayin edilmek istenen kağıt üzerinde başka bir kağıda atıf yapılmışsa, atıf yapılan kağıdın hükümlerine nazaran iktisap ettiği mahiyete göre vergi alınacağı; 6 ncı maddesinde, bir kâğıtta birbirinden tamamen ayrı birden fazla akit ve işlem bulunduğu takdirde bunların her birinden ayrı ayrı vergi alınacağı, bir kağıtta toplanan akit ve işlemler birbirine bağlı ve bir asıldan doğma oldukları takdirde damga vergisinin en yüksek vergi alınmasını gerektiren akit veya işlem üzerinden alınacağı; 10 uncu maddesinde damga vergisinin nispi veya maktu olarak alınacağı, nispi vergide kağıtların nevi ve mahiyetlerine göre bu kağıtlarda yazılı belli paranın, maktu vergide kağıtların mahiyetlerinin esas alınacağı, belli para teriminin ise, kağıtların ihtiva ettiği veya bunlarda yazılı rakamların hasıl edeceği parayı ifade edeceği; 12 nci maddesinde ise damga vergisine tabi kağıtlarda yazılı yabancı paraların Hazine ve Maliye Bakanlığınca tayin ve ilan edilecek fiyat üzerinden Türk parasına çevrilerek ona göre damga vergisinin alınacağı hükümlerine yer verilmiştir.</p>\n\n<p style=\"margin: 0 0 13px 0;\">Anılan Kanuna ekli (1) sayılı tablonun &quot;I-Akitlerle ilgili kağıtlar&quot; başlıklı bölümünün A/l fıkrasında, belli parayı ihtiva eden mukavelenameler, taahhütnameler ve temliknamelerin nispi damga vergisine tabi olduğu hükme bağlanmıştır.</p>\n\n<p style=\"margin: 0 0 13px 0;\">Öte yandan, 17 Seri No.lu Damga Vergisi Kanunu Genel Tebliğinin &quot;D. Akdi Mutazammın Siparişi Kabul Mektupları ile Mukavele Yerine Kaim Mektupların Vergilendirilmesi&quot; başlıklı bölümünde, &quot;Bir aktin oluşması için bir tarafın icapta (Teklif) bulunması diğer tarafın ise, bu teklifi kabul etmesi gerekmektedir İcap ve kabulün yazılı olarak yapılması ve bir kağıtta birleşmesi halinde bu kağıt mukavelenamedir. İcap’ın tek taraflı ve yazılı bir şekilde yapılması halinde bu kağıda teklifname, kabulün ayrı bir kağıtta yapılması halinde de bu kağıda ticari hayatta &quot;Akti mutazammın siparişi kabul mektubu&quot; diğer hallerde ise &quot;Mukavelename yerine kaim mektup&quot; denir&quot;,</p>\n\n<p style=\"margin: 0 0 13px 0;\">35 Seri No.lu Damga Vergisi Kanunu Genel Tebliğinin 4 üncü maddesinde ise; &quot;Vergiye tabi kağıdın yabancı para cinsinden düzenlenmesi halinde ise kağıt üzerinde yer alan dövizin, kağıdın düzenlendiği tarihteki T.C. Merkez Bankasınca tespit ve ilan olunan cari döviz satış kuruna göre bulunacak Türk Lirası karşılığı üzerinden damga vergisi hesaplanacaktır.&quot; açıklamalarına yer verilmiştir.</p>\n\n<p style=\"margin: 0 0 13px 0;\">213 sayılı Vergi Usul Kanununun 19 uncu maddesinde, vergi alacağının vergi kanunlarının vergiyi bağladıkları olayın vukuu veya hukuki durumun tekemmülü ile doğacağı hükme bağlanmıştır.</p>\n\n<p style=\"margin: 0 0 13px 0;\">Diğer taraftan, 4857 sayılı İş Kanununun 1 inci maddesinin ikinci fıkrasında, bu Kanunun, 4 üncü maddedeki istisnalar dışında kalan bütün işyerlerine, bu işyerlerinin işverenleri ile işveren vekillerine ve işçilerine faaliyet konularına bakılmaksızın uygulanacağı; &quot;İstisnalar&quot; başlıklı 4 üncü maddesinde, bu maddede belirtilen işlerde ve iş ilişkilerinde bu Kanun hükümlerinin uygulanmayacağı; 8 inci maddesinde, iş sözleşmesinin, bir tarafın (işçi) bağımlı olarak iş görmeyi, diğer tarafın (işveren) da ücret ödemeyi üstlenmesinden oluşan sözleşme olduğu, iş sözleşmesinin, Kanunda aksi belirtilmedikçe, özel bir şekle tabi olmadığı, süresi bir yıl ve daha fazla olan iş sözleşmelerinin yazılı şekilde yapılmasının zorunlu olduğu, bu belgelerin damga vergisi ve her çeşit resim ve harçtan muaf olduğu hükümlerine yer verilmiştir.</p>\n\n<p style=\"margin: 0 0 13px 0;\"> Yukarıda yer alan hükümler çerçevesinde, yazınız ekinde yer alan;</p>\n\n<p style=\"margin: 0 0 13px 0;\"> &nbsp;- &quot;Talep Mektubu&quot; başlıklı kağıdın incelenmesinden, 21/4/2016 tarihinde Peri İnsan Kaynakları Dan. Hizm. Ltd. Şti. tarafından düzenlendiği, aylık 500 $ (Amerikan doları) ücret karşılığında 2 yıllık bir süre için şirketlerinde istihdam edilmek üzere Middle Orbit Overseas Pvt. Ltd. Şti.'den 210 kişilik iş gücünün teminini talep ettikleri, işçilere 30.000 $ (Amerikan doları) sigorta yaptırılacağı belirlemelerine yer verildiği ve sadece talep eden şirketin imzasının bulunduğu anlaşılmış olup söz konusu kağıdın tek tarafın imzasını içeren bir talep/teklif/icap niteliğine sahip olduğu dikkate alındığında, 488 sayılı Kanuna ekli (1) sayılı tabloda yer almayan söz konusu kağıttan damga vergisi aranılmaması,</p>\n\n<p style=\"margin: 0 0 13px 0;\">- &quot;İşe Alım (Personel Alımı) Sözleşmesi&quot; başlıklı kağıdın incelenmesinden, 21/4/2016 tarihinde Peri İnsan Kaynakları Dan. Hizm. Ltd. Şti.(birinci taraf) ile Middle Orbit Overseas Pvt. Ltd. Şti. (ikinci taraf) arasında düzenlendiği, sözleşmenin konusunun, ikinci tarafın, birinci tarafın belirteceği açık kadrolar üzerinden ve talep mektubuna göre çalışacak uygun adayları temin edeceği, birinci taraf, her iki sözleşme tarafınca mutabık kalınan, konaklama, maaş, çalışma saatleri, fazla mesai ve talep mektubu ve istihdam sözleşmelerinde belirtilen diğer koşulların yerine getirilmesi ve alınan personellerin aylık maaş ödemelerinin zamanında ve düzenli olarak yapılması hususlarından sorumlu olduğu belirlemelerine yer verildiği ancak atıf yapılan talep mektubunun tarih, sayı bilgisine veya sözleşmenin eki olduğuna dair bir belirlemeye yer verilmediği dikkate alındığında bunun bir çerçeve sözleşme mahiyetinde olduğu anlaşıldığından söz konusu kağıdın damga vergisine tabi tutulmaması,</p>\n\n<p style=\"margin: 0 0 13px 0;\">-&quot;İstihdam Sözleşmesi&quot; başlıklı kağıdın incelenmesinden, 21/4/2016 tarihinde Peri İnsan Kaynakları Dan. Hizm. Ltd. Şti. tarafından düzenlendiği, işçiye 2 yıl boyunca aylık 500 $ (Amerikan doları) ücret ödeneceği, 30.000 $ (Amerikan doları) sigorta yapılacağı belirlemelerine yer verildiği, sözleşmede işçi imzasına ilişkin sütunun bulunduğu ancak işçi imzasının olup olmadığı hususunun anlaşılamadığı dikkate alındığında, söz konusu sözleşmenin, Nepal'den ev hizmetlerinde çalıştırılmak üzere istihdam edilen işçi tarafından da imzalanmış olması halinde, işçiye 2 yıl boyunca ödenecek aylık 500 $ (Amerikan doları) ücret ile işçiye yapılacak 30.000 $ (Amerikan doları) sigorta bedelinin karşılaştırılarak, en yüksek vergi alınması gereken tutar üzerinden 488 sayılı tablonun I/A-1 fıkrasına göre damga vergisine tabi tutulması, ancak istihdam edilen işçilerle 4857 sayılı Kanunun 4 üncü maddesinde belirtilen işler dışında istihdam sözleşmesi düzenlenmiş olması durumunda, 4857 sayılı Kanunun 8 inci maddesi kapsamında damga vergisi istisnası uygulanması,</p>\n\n<p style=\"margin: 0 0 13px 0;\">-“Taahhütname'' başlıklı kağıdın incelenmesinden ise, 21/4/2016 tarihinde Peri İnsan Kaynakları Dan. Hizm. Ltd. Şti. tarafından Nepal'de bulunan Çalışma ve Ulaştırma Bakanlığı Yurt Dışı İstihdam İdaresi Genel Müdürlüğüne hitaben düzenlendiği, Nepal'de mukim firma Middle Orbıt Overseas Pvt. Ltd. Şti.'den 210 Nepalli işçi ile ilgili olarak talep mektubunun hazırlandığı ve bu talep mektubunda belirtilen tüm şart ve koşullara sadık kalınacağının taahhüt edildiği belirlemelerine yer verildiği ancak atıf yapılan talep mektubunun tarih ve sayısına yer verilmediği, taahhütnamenin eki olduğuna ilişkin bir belirlemeye de yer verilmediği hususları dikkate alındığında, &quot;Taahhütname&quot; başlıklı kağıttan belli parayı ihtiva etmemesi nedeniyle damga vergisi aranılmaması gerekmektedir.” denilmektedir.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Gelir İdaresi Başkanlığı görüşüne göre,</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;1- “Talep Mektubu” başlıklı işlem örneğinin tek tarafın imzasını içeren bir talep/teklif/icap niteliğine sahip olması,</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;2- “İşe Alım (Personel Alımı) Sözleşmesi” başlıklı işlem örneğinin talep mektubuna göre çalışacak uygun adayların temin edilmesine yönelik olarak düzenlenmiş olmakla birlikte atıf yapılan talep mektubunun tarih, sayı bilgisine veya sözleşmenin eki olduğuna dair bir belirlemeye yer verilmemiş bir çerçeve sözleşme mahiyetinde olması,</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;3- “Taahhütname” başlıklı işlem örneğinin talep mektubunda belirtilen tüm şart ve koşullara sadık kalınacağının taahhüt edildiği belirlemelerine yer verildiği ancak atıf yapılan talep mektubunun tarih ve sayısına ve taahhütnamenin eki olduğuna ilişkin bir belirlemeye de yer verilmemiş olması,</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;sebebiyle söz konusu işlem örneklerinin onaylanması durumunda damga vergisinin aranılmaması,</p>\n\n<p style=\"margin: 0 0 13px 0;\">Ancak “İstihdam Sözleşmesi” başlıklı işlem örneği ile işe alınacak olan personelin 4857 sayılı Kanunun 4 üncü maddesinin 5 nci fıkrasında yer alan ev hizmetlerinde çalıştırılacak olması durumunda, işçiye 2 yıl boyunca ödenecek aylık 500 $ (Amerikan doları) ücret ile işçi adına ödenecek olan 30.000 $ (Amerikan doları) sigorta bedelinin karşılaştırılarak, en yüksek vergi alınması gereken tutar olan 30.000 $ üzerinden 488 sayılı tablonun I/A-1 fıkrasına göre damga vergisine tabi tutulması, mezkur Kanunun 4 üncü maddesinde belirtilen işler dışında istihdam sözleşmesi düzenlenmiş olması durumunda, 4857 sayılı Kanunun 8 inci maddesi kapsamında damga vergisi istisnası uygulanması,</p>\n\n<p style=\"margin: 0 0 13px 0;\">İmza ve mühür tasdiki söz konusu olmaksızın tercüme onayı yapılmasının istenmesi durumunda, anılan kağıtların tercümelerinin her sayfasının 492 sayılı Harçlar Kanununa bağlı (2) sayılı tarifenin II/5-(b) bendi gereğince maktu harca tabi tutulması gerekmektedir.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim. &nbsp; &nbsp; &nbsp; &nbsp; &nbsp; &nbsp;</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">Dursun CİN</p>\n\n<p style=\"margin: 0 0 13px 0;\">Başkan</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">19/09/2019 Mali Danışmanlık Per. &nbsp;: N.ALTINDAL</p>\n\n<p style=\"margin: 0 0 13px 0;\">19/09/2019 Mali Danışman Yard. &nbsp; &nbsp;: M.M.ÖKDEM</p>\n\n<p style=\"margin: 0 0 13px 0;\">19/09/2019 Mali Danışman &nbsp; &nbsp; &nbsp; &nbsp; &nbsp; &nbsp; &nbsp;: A.KAHRAMAN</p>\n\n<p style=\"margin: 0 0 13px 0;\">19/09/2019 Genel Sekreter Yard. &nbsp; &nbsp;: B.EMEL &nbsp; </p>\n\n<p style=\"margin: 0 0 13px 0;\">19/09/2019 Genel Sekreter &nbsp; &nbsp; &nbsp; &nbsp; &nbsp; &nbsp; &nbsp;: Dr. İ.GÜL</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"talep-mektubu-ise-alim_-istihdam-soz-geregi-verilen-taahhutname.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:27:55.301388"
}