{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\tares-kapsaminda-rehin-sozlemesinde-istisna.html",
    "title": "TARES KAPSAMINDA REHİN SÖZLEŞMESİNE İSTİSNA ŞARTI",
    "description": "Yayın Tarihi:16.02.2018 Yayınlayan:AYDIN KAHRAMAN Konu:Tares kapsamında rehin sözleşmesine istisna şartı İçerik:Mali Danışmanlık-40-2755",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ TARES KAPSAMINDA REHİN SÖZLEŞMESİNE İSTİSNA ŞARTI Email Gönder TARES KAPSAMINDA REHİN SÖZLEŞMESİNE İSTİSNA ŞARTI << Fihrist-Ana sayfa >> TARES KAPSAMINDA REHİN SÖZLEŞMESİNE İSTİSNA ŞARTI TARES    KENDİ BORCU İÇİN    3. KİŞİ BORCU İÇİN    REHİN HAK.DEVRİ SÖZ.    MEVZUAT    DIŞARIDA HAZIR. TARES Yayın Tarihi:16.02.2018 Yayınlayan:AYDIN KAHRAMAN Konu:Tares kapsamında rehin sözleşmesine istisna şartı İçerik:Mali Danışmanlık-40-2755 İlgi:09.01.2018 tarih ve 2018/9 Muh. sayılı yazınız. İlgi yazınızda, ... Şubesinin rehin alan sıfatıyla hazırladığı “Tares-Plaka/Hat Rehin sözleşmesinin yazınızda belirtilen maddelerinin incelenmesi, belirtilen maddelerin hiç değiştirilmeden onaylanıp onaylanmayacağı, damga vergisi ve harç uygulamasının nasıl yapılacağı hususlarında bilgi verilmesi istenilmektedir. Ekli sözleşme üzerinde yapılan inceleme sonucunda aşağıdaki görüş tespit edilmiştir. A) Hukuki yönden; 1-Taşınır Rehin Sözleşmesinin “VIII-Diğer Hususlar” başlıklı bölümünde yer alan ifadelerin rehne konu varlığın tasarrufunu kısıtlayıcı nitelikte değildir. 2-6750 sayılı Ticari İşlemlerde Taşınır Rehni Kanununun 15. Maddesi gereğince rehin alacaklısı, alacağın son bulduğu tarihten itibaren 3 iş günü içinde, rehin kaydının Sicilden terkini için başvuruda bulunmalıdır. Ancak işbu taşınır rehni sözleşmesine konu borç, taraflar arasında imzalanan Genel Kredi Sözleşmesinden kaynaklanmaktadır. Bu sözleşme kapsamında belirlenen kredi limitinin ne şekilde kullanılacağının belli olmaması ve bu nedenle bankaya olan kredi borçlarının tamamen tahsil ve tasfiye edildikten sonra rehnin terkin edilmesinde kanuna aykırılık bulunmadığı düşünülmektedir. B) Mali yönden; Bilindiği üzere, 28.10.2016 tarih ve 29871 sayılı Resmi Gazete’de yayımlanan 6750 sayılı Ticari İşletmelerde Taşınır Rehni Kanununun “Muafiyetler” başlıklı 19 uncu maddesinde; “Rehin sözleşmesinin düzenlenmesi ile sicilde tesis edilen işlemler vergi, resim, harç ve değerli kağıt bedelinden muaftır.” hükmüne yer verilmiştir. Maddede öngörülen mali bağışıklık her ne kadar muafiyet olarak düzenlenmiş olsa da, esası itibariyle işlem taraflarına bakılmaksızın getirilmiş bir istisna hükmüdür. Bu nedenle de rehin işlemleri ile ilgili rehin sözleşmesinin yanısıra, sicilde yapılacak olan işlemler yönünden, işlem taraflarına bakılmaksızın damga vergisi, harç ve değerli kağıt bedeli tahsil edilmesi söz konusu olamayacaktır. Belirtilen madde hükmü gereğince, Kanunun 3 üncü maddesinde belirtilen taraflar arasında, yine aynı 5 inci maddesinde belirtilen taşınır varlıklar üzerine konulacak rehin ile ilgili işlemler bu istisnadan yararlandırılacaktır. Diğer taraftan, 6750 sayılı Kanunun 3 üncü maddesinde rehin işleminde taraflar arasında sayılan kredi kuruluşları, 01.12.2017 günlü ve 29935 Mükerrer sayılı Resmi Gazete’de yayımlanan Ticari İşlemlerde Taşınır Varlıkların Değer Tespiti Hakkında Yönetmeliğin Tanımlarla ilgili 4 üncü maddesinin 1/d fıkrasında, “Kredi ve kefalet sağlayan kamu veya özel kurum ve kuruluşlar: Tabi oldukları mevzuat uyarınca kredi ve kefalet sağlamaya yetkili kamu veya özel kurum ve kuruluşları” olarak tanımlanmıştır. Bu düzenleme ile bankaların  yine Kanunun 3 üncü maddesindeki kişi veya kuruluşlara kredi kullandırmaları halinde, kredi alacaklarına karşılık olmak üzere alacakları rehinleri bu Kanun kapsamında gerçekleştirerek sicile tescil ettirebilecekleri, dolayısı ile de hem kredi kuruluşları, hem de kredi borçlularının kanunla öngörülen istisnadan yaralanabilecekleri anlaşılmaktadır. Bu çerçevede Kanunun 19 uncu maddesindeki istisna hükmünün de bankalar yönünden kredi özelinde tesis edilen rehinlere tatbikinin mümkün olabileceği tabiidir. Bu nedenle; 1- Bankalar tarafından kullandırılan krediler sebebiyle TARES kapsamında yapılan rehin işlemlerine damga vergisi, harç ve değerli kağıt bedeli istisnası uygulamasında, rehni gerektiren borcun mahiyetinin kredi ile sınırlı olarak iyi tanımlanması gerekmekte, kredilerle ilgili olarak  2004 yılında yürürlüğe giren 5035 sayılı kanun ile getirilen istisna uygulamasında da aynı prensip takip edilmektedir. 2- TARES kapsamında bankalar tarafından alınan rehinler de çok tabii olarak kullandırılan krediler sebebiyle alınmakta, dolayısı ile bankalara verilen rehinler kredi ilişkisine münhasır olarak damga vergisi, harç ve değerli kağıt istisnasından yararlanmaktadır. Yazınızın 1 ve 3 üncü maddelerinde; “1-…ve bunlarla sınırlı olmaksızın rehin alan nezdinde her ne sebeple olursa olsun gerek asaleten gerekse doğmuş ve doğacak tüm kefaleten borçları…” “3-Rehin Veren, Teminat Altına Alınan Borçlar tamamen, gayrikabili rücu ve kayıtsız şartsız olarak ifa edilip sona erinceye kadar Rehnin kesintisiz olarak devam edeceğini ve Rehin Verenin ve/veya Borçlunun, Teminat Altına Alınan Borçları tahtında asaleten ve/veya kefaleten sorumlu olduğu birden fazla kredi ve/veya herhangi bir borç bulunması halinde, söz konusu her bir kredi ve/veya diğer borç tutarlarının tüm ferileriyle birlikte tamamen kat edilip, tahsil ve tasfiye edilmeden Rehin Alanın terkin yükümlülüğünün doğmayacağını Kabul eder. Bunun yanısıra Rehin Veren, belirtilen bu borçlar tamamen tahsil ve tasfiye edilse dahi,” şeklinde ve buna benzer ifadeler, damga vergisi, harç ve değerli kağıt bedeli istisnası uygulamasında sorunlar yaratıcı niteliktedir. Dolayısı ile de noterlik teftişlerinde noterlerin, mali yönden sorumluluğa muhatap olmamaları açısından, işlem metninde yer alan ve kredi dışındaki borçları da çağrıştıran ifadelerin ayıklanarak rehin konusunun; “1- İşbu Rehin, rehin alan ile rehin verenin arasında imzalanan …./…./…. tarihli ve ……. sayılı Genel Kredi Sözleşmesi kapsamında borçluya kullandırılmış/kullandırılacak kredilerden doğmuş/doğacak kredi ana para, kanuni faiz, temerrüt faizi ve bu kredilerle ilgili doğmuş/doğacak diğer her türlü feri borç ve maliyetlerin teminatını teşkil etmektedir.” “3-Rehin veren, kredi ile ilgili Teminat Altına Alınan Borçlar tamamen, gayri kabili rücu ve kayıtsız şartsız olarak ifa edilip sona erinceye kadar rehnin kesintisiz olarak devam edeceğini ve rehin verenin ve/veya borçlunun kredi ile İlgili Teminat Altına Alınan Borçları tahtında asaleten ve/veya kefaleten sorumlu olduğu birden fazla kredi ve/veya herhangi bir kredi ile ilgili borç bulunması halinde, sözkonusu her bir kredi ve/veya kredi ile ilgili diğer borç tutarlarının …… bunun yanısıra Rehin Veren, belirtilen bu kredi borçları …..”meyanında düzenlenmesi ve sözkonusu rehin işlemine bu prensip çerçevesinde istisna uygulanması uygun olacaktır. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir.Bilgilerinize sunarım. AyhanTOSUN Genel Sekreter 16/02/2018 Mali Danışmanlık Personeli: N.ALTINDAL 1602/2018 Mali Danışman Yard.:Ş.KILIÇ 16/02/2018 Mali Danışman : A.KAHRAMAN Güncelleme: 15.10.2023 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "TARES KAPSAMINDA REHİN SÖZLEŞMESİNE İSTİSNA ŞARTI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftares-kapsaminda-rehin-sozlemesinde-istisna.html",
        "title": "",
        "target": "",
        "type": "internal"
      },
      {
        "text": "TARES KAPSAMINDA REHİN SÖZLEŞMESİNE İSTİSNA ŞARTI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?tares-kapsaminda-rehin-sozlemesinde-istisna.html",
        "title": "",
        "target": "_top",
        "type": "internal"
      },
      {
        "text": "TARES",
        "href": "tares-dizini.html",
        "title": "TARES DİZİNİ",
        "target": "",
        "type": "internal"
      },
      {
        "text": "KENDİ BORCU İÇİN",
        "href": "tasinir-rehin-sozlesmesi-kendi-borcu-icin.html",
        "title": "TARES – KENDİ BORCU İÇİN",
        "target": "",
        "type": "internal"
      },
      {
        "text": "3. KİŞİ BORCU İÇİN",
        "href": "tasinir-rehin-sozlesmesi-ucuncu-kisinin-borcu-icin.html",
        "title": "TARES – 3. KİŞİNİN BORCU İÇİN",
        "target": "",
        "type": "internal"
      },
      {
        "text": "REHİN HAK.DEVRİ SÖZ.",
        "href": "alacak-rehin-hakkinin-devri-sozle%C5%9Emesi.html",
        "title": "REHİN HAKKININ DEVRİ SÖZ.",
        "target": "",
        "type": "internal"
      },
      {
        "text": "MEVZUAT",
        "href": "tares-mevzuat.html",
        "title": "MEVZUAT-TARES",
        "target": "",
        "type": "internal"
      },
      {
        "text": "DIŞARIDA HAZIR. TARES",
        "href": "disarida-hazirlanan-tasinir-rehin-sozlesmesi.html",
        "title": "DIŞARIDA HAZIR. TARES SÖZ",
        "target": "",
        "type": "internal"
      },
      {
        "text": "Güncelleme: 15.10.2023",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "TARES KAPSAMINDA REHİN SÖZLEŞMESİNE İSTİSNA ŞARTI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>TARES KAPSAMINDA REHİN SÖZLEŞMESİNE İSTİSNA ŞARTI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:16.02.2018 Yayınlayan:AYDIN KAHRAMAN Konu:Tares kapsamında rehin sözleşmesine istisna şartı İçerik:Mali Danışmanlık-40-2755\" />\n\n   <link rel=\"canonical\" content=\"noterlikrehberi.net/rehber/index.html?tares-kapsaminda-rehin-sozlemesinde-istisna.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"tares-kapsaminda-rehin-sozlemesinde-istisna.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"TARES KAPSAMINDA REHİN SÖZLEŞMESİNE İSTİSNA ŞARTI\",\n\n   mailsubject: \"Tavsiye: Noterlik Rehberi - TARES KAPSAMINDA REHİN SÖZLEŞMESİNE İSTİSNA ŞARTI &nbsp; &nbsp;TARES&nbsp; &nbsp;KENDİ BORCU İÇİN&nbsp; &nbsp;3. KİŞİ BORCU İÇİN&nbsp; &nbsp;REHİN HAK.DEVRİ SÖZ.&nbsp; &nbsp;MEVZUAT&nbsp; &nbsp;DIŞARIDA HAZIR. TARES\",\n\n   sharesubject: \"Noterlik Rehberi - TARES KAPSAMINDA REHİN SÖZLEŞMESİNE İSTİSNA ŞARTI &nbsp; &nbsp;TARES&nbsp; &nbsp;KENDİ BORCU İÇİN&nbsp; &nbsp;3. KİŞİ BORCU İÇİN&nbsp; &nbsp;REHİN HAK.DEVRİ SÖZ.&nbsp; &nbsp;MEVZUAT&nbsp; &nbsp;DIŞARIDA HAZIR. TARES\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TARES-KAPSAMINDA-REHIN-SOZLEMESINDE-ISTISNA\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"tares-kapsaminda-rehin-sozlemesinde-istisna.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?tares-kapsaminda-rehin-sozlemesinde-istisna.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?tares-kapsaminda-rehin-sozlemesinde-istisna.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?tares-kapsaminda-rehin-sozlemesinde-istisna.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?tares-kapsaminda-rehin-sozlemesinde-istisna.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftares-kapsaminda-rehin-sozlemesinde-istisna.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>TARES KAPSAMINDA REHİN SÖZLEŞMESİNE İSTİSNA ŞARTI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?tares-kapsaminda-rehin-sozlemesinde-istisna.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">TARES KAPSAMINDA REHİN SÖZLEŞMESİNE İSTİSNA ŞARTI</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"tares-dizini.html\" class=\"topiclink\" title=\"TARES DİZİNİ\">TARES</a>  &nbsp; <a href=\"tasinir-rehin-sozlesmesi-kendi-borcu-icin.html\" class=\"topiclink\" title=\"TARES – KENDİ BORCU İÇİN\">KENDİ BORCU İÇİN</a>  &nbsp; <a href=\"tasinir-rehin-sozlesmesi-ucuncu-kisinin-borcu-icin.html\" class=\"topiclink\" title=\"TARES – 3. KİŞİNİN BORCU İÇİN\">3. KİŞİ BORCU İÇİN</a>  &nbsp; <a href=\"alacak-rehin-hakkinin-devri-sozle%C5%9Emesi.html\" class=\"topiclink\" title=\"REHİN HAKKININ DEVRİ SÖZ.\">REHİN HAK.DEVRİ SÖZ.</a>  &nbsp; <a href=\"tares-mevzuat.html\" class=\"topiclink\" title=\"MEVZUAT-TARES\">MEVZUAT</a>  &nbsp; <a href=\"disarida-hazirlanan-tasinir-rehin-sozlesmesi.html\" class=\"topiclink\" title=\"DIŞARIDA HAZIR. TARES SÖZ\">DIŞARIDA HAZIR. TARES</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi:16.02.2018</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan:AYDIN KAHRAMAN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu:Tares kapsamında rehin sözleşmesine istisna şartı</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İçerik:Mali Danışmanlık-40-2755 &nbsp; &nbsp; &nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi:09.01.2018 tarih ve 2018/9 Muh. sayılı yazınız.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">İlgi yazınızda, ... Şubesinin rehin alan sıfatıyla hazırladığı “Tares-Plaka/Hat Rehin sözleşmesinin yazınızda belirtilen maddelerinin incelenmesi, belirtilen maddelerin hiç değiştirilmeden onaylanıp onaylanmayacağı, damga vergisi ve harç uygulamasının nasıl yapılacağı hususlarında bilgi verilmesi istenilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Ekli sözleşme üzerinde yapılan inceleme sonucunda aşağıdaki görüş tespit edilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">A) Hukuki yönden;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">1-Taşınır Rehin Sözleşmesinin “VIII-Diğer Hususlar” başlıklı bölümünde yer alan ifadelerin rehne konu varlığın tasarrufunu kısıtlayıcı nitelikte değildir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">2-6750 sayılı Ticari İşlemlerde Taşınır Rehni Kanununun 15. Maddesi gereğince rehin alacaklısı, alacağın son bulduğu tarihten itibaren 3 iş günü içinde, rehin kaydının Sicilden terkini için başvuruda bulunmalıdır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">Ancak işbu taşınır rehni sözleşmesine konu borç, taraflar arasında imzalanan Genel Kredi Sözleşmesinden kaynaklanmaktadır. Bu sözleşme kapsamında belirlenen kredi limitinin ne şekilde kullanılacağının belli olmaması ve bu nedenle bankaya olan kredi borçlarının tamamen tahsil ve tasfiye edildikten sonra rehnin terkin edilmesinde kanuna aykırılık bulunmadığı düşünülmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span style=\"width:48px;display:inline-block\">&nbsp;</span><span class=\"f_Arial12\">B) Mali yönden;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bilindiği üzere, 28.10.2016 tarih ve 29871 sayılı Resmi Gazete’de yayımlanan 6750 sayılı Ticari İşletmelerde Taşınır Rehni Kanununun “Muafiyetler” başlıklı 19 uncu maddesinde; “Rehin sözleşmesinin düzenlenmesi ile sicilde tesis edilen işlemler vergi, resim, harç ve değerli kağıt bedelinden muaftır.” hükmüne yer verilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Maddede öngörülen mali bağışıklık her ne kadar muafiyet olarak düzenlenmiş olsa da, esası itibariyle işlem taraflarına bakılmaksızın getirilmiş bir istisna hükmüdür. Bu nedenle de rehin işlemleri ile ilgili rehin sözleşmesinin yanısıra, sicilde yapılacak olan işlemler yönünden, işlem taraflarına bakılmaksızın damga vergisi, harç ve değerli kağıt bedeli tahsil edilmesi söz konusu olamayacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Belirtilen madde hükmü gereğince, Kanunun 3 üncü maddesinde belirtilen taraflar arasında, yine aynı 5 inci maddesinde belirtilen taşınır varlıklar üzerine konulacak rehin ile ilgili işlemler bu istisnadan yararlandırılacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Diğer taraftan, 6750 sayılı Kanunun 3 üncü maddesinde rehin işleminde taraflar arasında sayılan kredi kuruluşları, 01.12.2017 günlü ve 29935 Mükerrer sayılı Resmi Gazete’de yayımlanan Ticari İşlemlerde Taşınır Varlıkların Değer Tespiti Hakkında Yönetmeliğin Tanımlarla ilgili 4 üncü maddesinin 1/d fıkrasında,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“Kredi ve kefalet sağlayan kamu veya özel kurum ve kuruluşlar: Tabi oldukları mevzuat uyarınca kredi ve kefalet sağlamaya yetkili kamu veya özel kurum ve kuruluşları” olarak tanımlanmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu düzenleme ile bankaların &nbsp;yine Kanunun 3 üncü maddesindeki kişi veya kuruluşlara kredi kullandırmaları halinde, kredi alacaklarına karşılık olmak üzere alacakları rehinleri bu Kanun kapsamında gerçekleştirerek sicile tescil ettirebilecekleri, dolayısı ile de hem kredi kuruluşları, hem de kredi borçlularının kanunla öngörülen istisnadan yaralanabilecekleri anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu çerçevede Kanunun 19 uncu maddesindeki istisna hükmünün de bankalar yönünden kredi özelinde tesis edilen rehinlere tatbikinin mümkün olabileceği tabiidir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu nedenle;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1- Bankalar tarafından kullandırılan krediler sebebiyle TARES kapsamında yapılan rehin işlemlerine damga vergisi, harç ve değerli kağıt bedeli istisnası uygulamasında, rehni gerektiren borcun mahiyetinin kredi ile sınırlı olarak iyi tanımlanması gerekmekte, kredilerle ilgili olarak &nbsp;2004 yılında yürürlüğe giren 5035 sayılı kanun ile getirilen istisna uygulamasında da aynı prensip takip edilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2- TARES kapsamında bankalar tarafından alınan rehinler de çok tabii olarak kullandırılan krediler sebebiyle alınmakta, dolayısı ile bankalara verilen rehinler kredi ilişkisine münhasır olarak damga vergisi, harç ve değerli kağıt istisnasından yararlanmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yazınızın 1 ve 3 üncü maddelerinde;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“1-…ve bunlarla sınırlı olmaksızın rehin alan nezdinde her ne sebeple olursa olsun gerek asaleten gerekse doğmuş ve doğacak tüm kefaleten borçları…”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“3-Rehin Veren, Teminat Altına Alınan Borçlar tamamen, gayrikabili rücu ve kayıtsız şartsız olarak ifa edilip sona erinceye kadar Rehnin kesintisiz olarak devam edeceğini ve Rehin Verenin ve/veya Borçlunun, Teminat Altına Alınan Borçları tahtında asaleten ve/veya kefaleten sorumlu olduğu birden fazla kredi ve/veya herhangi bir borç bulunması halinde, söz konusu her bir kredi ve/veya diğer borç tutarlarının tüm ferileriyle birlikte tamamen kat edilip, tahsil ve tasfiye edilmeden Rehin Alanın terkin yükümlülüğünün doğmayacağını Kabul eder. Bunun yanısıra Rehin Veren, belirtilen bu borçlar tamamen tahsil ve tasfiye edilse dahi,”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">şeklinde ve buna benzer ifadeler, damga vergisi, harç ve değerli kağıt bedeli istisnası uygulamasında sorunlar yaratıcı niteliktedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Dolayısı ile de noterlik teftişlerinde noterlerin, mali yönden sorumluluğa muhatap olmamaları açısından, işlem metninde yer alan ve kredi dışındaki borçları da çağrıştıran ifadelerin ayıklanarak rehin konusunun;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“1- İşbu Rehin, rehin alan ile rehin verenin arasında imzalanan …./…./…. tarihli ve ……. sayılı Genel Kredi Sözleşmesi kapsamında borçluya kullandırılmış/kullandırılacak kredilerden doğmuş/doğacak kredi ana para, kanuni faiz, temerrüt faizi ve bu kredilerle ilgili doğmuş/doğacak diğer her türlü feri borç ve maliyetlerin teminatını teşkil etmektedir.”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“3-Rehin veren, kredi ile ilgili Teminat Altına Alınan Borçlar tamamen, gayri kabili rücu ve kayıtsız şartsız olarak ifa edilip sona erinceye kadar rehnin kesintisiz olarak devam edeceğini ve rehin verenin ve/veya borçlunun kredi ile İlgili Teminat Altına Alınan Borçları tahtında asaleten ve/veya kefaleten sorumlu olduğu birden fazla kredi ve/veya herhangi bir kredi ile ilgili borç bulunması halinde, sözkonusu her bir kredi ve/veya kredi ile ilgili diğer borç tutarlarının …… bunun yanısıra Rehin Veren, belirtilen bu kredi borçları …..”meyanında düzenlenmesi ve sözkonusu rehin işlemine bu prensip çerçevesinde istisna uygulanması uygun olacaktır. </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir.Bilgilerinize sunarım.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">AyhanTOSUN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Genel Sekreter</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">16/02/2018 Mali Danışmanlık Personeli: N.ALTINDAL</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1602/2018 Mali Danışman Yard.:Ş.KILIÇ</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">16/02/2018 Mali Danışman : A.KAHRAMAN</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"tares-kapsaminda-rehin-sozlemesinde-istisna.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 15.10.2023</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:27:58.840227"
}