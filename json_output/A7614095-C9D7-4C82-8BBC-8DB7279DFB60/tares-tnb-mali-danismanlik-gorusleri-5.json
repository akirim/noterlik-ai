{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\tares-tnb-mali-danismanlik-gorusleri-5.html",
    "title": "TARES KAPSAMINDA TİCARİ PLAKA-HAT REHİN SÖZLEŞMELERİ",
    "description": "Yayın Tarihi:09.05.2017 Yayınlayan:AYDIN KAHRAMAN Konu:TARES KAPSAMINDA TİCARİ PLAKA/HAT REHİN SÖZLEŞMELERİ İçerik:Mali Danışmanlık –108-8690  09.05.2017   İLGİ: 21.03.2017 ta",
    "keywords": [
      "TARES KAPSAMINDA TİCARİ PLAKA-HAT REHİN SÖZLEŞMELERİ"
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ TARES KAPSAMINDA TİCARİ PLAKA-HAT REHİN SÖZLEŞMELERİ Email Gönder TARES KAPSAMINDA TİCARİ PLAKA-HAT REHİN SÖZLEŞMELERİ << Fihrist-Ana sayfa >> TARES KAPSAMINDA TİCARİ PLAKA-HAT REHİN SÖZLEŞMELERİ TARES    KENDİ BORCU İÇİN    3. KİŞİ BORCU İÇİN    REHİN HAK.DEVRİ SÖZ.    MEVZUAT    DIŞARIDA HAZIR. TARES Yayın Tarihi:09.05.2017 Yayınlayan:AYDIN KAHRAMAN Konu:TARES KAPSAMINDA TİCARİ PLAKA/HAT REHİN SÖZLEŞMELERİ İçerik:Mali Danışmanlık –108-8690  09.05.2017 İLGİ: 21.03.2017 tarih ve 2017/53 sayılı yazınız Yönetim Kurulunun 25.04.2017 günlü toplantısında görüşülen ilgi yazınız ekinde gönderilen ticari hat/ticari plaka rehin sözleşmesi hususunda hukuki ve mali açıdan görüş talep edildiği anlaşılmıştır. A)     HUKUKİ YÖNDEN İNCELEME SONUCU 6750 sayılı Ticari İşlemlerde Taşınır Rehni Kanunu ve bu kanuna dayanılarak çıkarılan yönetmelikler ile Birliğimize ait 2017/49 sayılı genel yazısı birlikte değerlendirildiğinde; 1- Kanun ve Temerrüt Sonrası Hakların Kullanılması Hakkında Yönetmeliğin ilgili maddelerinin (m) bendinde “Ticari plaka ve ticari hat” üzerinde de rehin kurulabileceği belirtilmiştir. Karayolları Trafik Yönetmeliğinin 28  inci maddesinde yer alan “İlk defa tescili yapılan her araca bir tescil plaka numarası tahsis edilir” hükmü uyarınca, her araca bir plaka, Bakanlar Kurulunun 10553 sayılı Ticari Plakaların Verilmesinde Uyulacak Usul ve Esaslar Hakkında Kararı doğrultusunda da taksi, dolmuş, minibüs ve umum servis araçlarına da ticari plaka verilmektedir. Ticari plakaların, ekonomik bir değerinin olması ve araçtan ayrı olarak satılabilmesi nedeniyle rehni de mümkündür. Karayolları Trafik Yönetmeliğinde ticari hatla ilgili olarak bir hüküm bulunmamaktadır. 5216 sayılı Büyükşehir Belediyesi Kanununun 7 ve 9’uncu maddeleri ile 5393 sayılı Belediye Kanununun 15 nci maddesi gereğince büyükşehir olan veya olmayan belediyeler dahilindeki ulaşım hizmetlerinin sunulması konusunda bütün düzenlemeleri yapmak bu belediyelere aittir. Belediyelerce belirlenen, gerektiğinde kaldırılan ve değiştirilen güzergahların (hatların) mülkiyetine yönelik bir rehin kurulması mümkün bulunmadığından, sözleşmelerde “ticari plakaya ve hatlara” rehin konulduğu ifadesi yerine “… ticari plakaya ve bu plakalı aracın çalıştığı hatlarla ilgili olarak plakaya tanınan haklara” ifadesine yer verilmesi daha uygun olacaktır. 2- Rehin, feri nitelikte bir hak olup, varlığı alacağın bulunmasına bağlıdır. Öğretide, koşula bağlı veya ileride doğacak borçların da taşınır rehni ile güvence altına alınabileceği kabul edilmekle birlikte, bunun için de hangi ilişkiden doğacak borçla ilgili olduğunun açık şekilde belli olması gerekir. Kanunun 4/6-b maddesi ile Yönetmeliğin 9/1-ç maddesi gereğince; sözleşmeye borcun konusunun yazılması zorunluluğu da bulunduğu dikkate alındığında, herhangi bir ticari ilişkiden kaynaklandığı belli olmayacak şekilde, mücerret ileride doğacak her türlü borç için rehin tesisi mümkün değildir. Özellikle banka sözleşmelerinde yer alan, “Bu rehin, rehin verenin imzaladığı ( … ) tarihli Genel Kredi Sözleşmesi ile bundan sonra asaleten imzalayacağı her  türlü kredi sözleşmeleriyle, kefil sıfatıyla imzalayacağı sözleşmelerden kaynaklanan borçların teminatını teşkil etmektedir” cümlesinde bulunan, “kefil sıfatıyla imzalayacağı sözleşmelerden kaynaklanan borçların” ifadesinin hangi ticari ilişkiden kaynaklandığının belli olmaması, kefil sıfatıyla katılacağı tüm borç ilişkilerini kapsar nitelikte bulunması nedeniyle, ihtilaf halinde sorun yaşanmaması için bu kısmın, üçüncü kişilerin bankadan alacakları kredilere kefil olunması halini kapsadığını gösterecek şekilde yazılması gerekir. Bu durum, kefilin, kefaleti dışında ayrıca kredi alan üçüncü kişi lehine taşınır varlıklarını rehin vermesi niteliğindedir. Sözleşmelere bu bölümün “Bankanın diğer müşterilerinin kredi ve kredi sayılan işlemleri nedeniyle kefil sıfatıyla imzalayacağı sözleşmelerden kaynaklanan borçların…) şeklinde veya buna benzer ifadelerle yazılmasına dikkat edilmelidir. Bu nedenle sözleşmede teminat altına alınan borçlar kısmındaki “...ve bunlarla sınırlı olmaksızın Rehin alan nezdinde her ne sebeple olursa olsun gerek asaleten gerekse kefaleten doğmuş ve doğacak her türlü borçlarının ve yükümlülüklerinin teminatını teşkil etmektedir.” ifadesi ile her ne sebeple olursa olsun işbu sözleşmeden kaynaklanmayan borçlar bu sözleşme ile teminat altına alınamamakla birlikte doğacak borçlar için başka bir rehin sözleşmesi yapılması gerekmektedir.  Buna bağlı olarak teminat altına alınan borçların fekkinin de bu tanım çerçevesinde yapılması uygun olacaktır. 3-Hukuk Muhakemeleri Kanunun 17. maddesi gereğince tacirler veya kamu tüzel kişileri, aralarında doğmuş veya doğabilecek bir uyuşmazlık hakkında, bir veya birden fazla mahkemeyi sözleşmeyle yetkili kılabilirler. Taraflarca aksi kararlaştırılmadıkça dava sadece sözleşmeyle belirlenen bu mahkemelerde açılır. Ancak rehin alacaklısının mülkiyetinin, devrinin talebine ilişkin olarak Ticari İşlemlerde Rehin Hakkının Kurulması ve Temerrüt Sonrası Hakların Kullanılması Hakkında Yönetmeliğin 31/2 maddesinde özel yetki bulunduğundan, rehinli taşınır varlığın mülkiyetinin devri bu varlığın bulunduğu yer veya rehin alacaklısının yerleşim yeri icra müdürlüğünden talep edilecektir. B)    MALİ YÖNDEN İNCELEME SONUCU Diğer taraftan, 28.10.2016 tarih ve 29871 sayılı Resmi Gazete’de yayımlanan 6750 sayılı Ticari İşletmelerde Taşınır Rehni Kanununun “Muafiyetler” başlıklı 19 uncu maddesinde; “Rehin sözleşmesinin düzenlenmesi ile sicilde tesis edilen işlemler vergi, resim, harç ve değerli kağıt bedelinden muaftır.”hükmüne yer verilmiştir. Maddede öngörülen mali bağışıklık her ne kadar muafiyet olarak düzenlenmiş olsa da, esası itibariyle işlem taraflarına bakılmaksızın getirilmiş bir istisna hükmüdür. Bu nedenle de rehin işlemleri ile ilgili rehin sözleşmesinin yanı sıra, sicilde yapılacak olan işlemler yönünden, işlem taraflarına bakılmaksızın damga vergisi, harç ve değerli kağıt bedeli tahsil edilmesi söz konusu olamayacaktır. Belirtilen madde hükmü gereğince, Kanunun 3 üncü maddesinde belirtilen taraflar arasında, yine aynı Kanunun 5 inci maddesinde belirtilen taşınır varlıklar üzerine konulacak rehin ile ilgili işlemler bu istisnadan yararlandırılacaktır. Ayrıca, 6750 sayılı Kanunun 3 üncü maddesinde rehin işleminde taraflar arasında sayılan kredi kuruluşları, 01.12.2017 günlü ve 29935 Mükerrer sayılı Resmi Gazete’de yayımlanan Ticari İşlemlerde Taşınır Varlıkların Değer Tespiti Hakkında Yönetmeliğin Tanımlarla ilgili 4 üncü maddesinin 1/d fıkrasında, “Kredi ve kefalet sağlayan kamu veya özel kurum ve kuruluşlar: Tabi oldukları mevzuat uyarınca kredi ve kefalet sağlamaya yetkili kamu veya özel kurum ve kuruluşları” olarak tanımlanmıştır. Bu düzenleme ile bankaların yine Kanunun 3 üncü maddesindeki kişi veya kuruluşlara kredi kullandırmaları halinde, kredi alacaklarına karşılık olmak üzere alacakları rehinleri bu Kanun kapsamında gerçekleştirerek sicile tescil ettirebilecekleri, dolayısı ile de hem kredi kuruluşları, hem de kredi borçlularının kanunla öngörülen istisnadan yaralanabilecekleri anlaşılmaktadır. Bu çerçevede Kanunun 19 uncu maddesindeki istisna hükmünün konuluş amacı da bankalar yönünden kredi özelinde tesis edilen rehinlere tatbiki durumunda mümkün olabileceği istikametindedir. Bu nedenle; 1- Bankalar tarafından kullandırılan krediler ile ilgili rehin işleminin yapılması sırasında, bu krediler sebebiyle TARES kapsamında yapılan rehin işlemlerine damga vergisi, harç ve değerli kağıt istisnası uygulamasında, rehni gerektiren borcun mahiyetinin iyi tanımlanması gerektiği, 2- TARES kapsamında bankalar tarafından alınan rehinlerin de çok tabii olarak kullandırılan krediler sebebiyle alınmakta olduğu, bankalara verilen rehinlerin de kredi ilişkisine münhasır olarak damga vergisi, harç ve değerli kağıt bedeli istisnasından yararlanabileceği, dikkate alındığında, inceleme konusu olan rehin sözleşmesinin III- REHNİN DAYANDIĞI SÖZLEŞME KONUSU VE TEMİNAT ALTINA ALINAN BORÇLAR bölümündeki “İşbu Rehin, rehin alan ile rehin verenin arasında imzalanan …./…./…. tarihli ve ……. sayılı Genel Kredi Sözleşmesi ile rehin verenin ve/veya borçlunun banka ile asaleten ve/veya kefaleten imzaladığı/imzalayacağı kredi sözleşmelerinden ve bunlarla sınırlı olmaksızın rehin alan nezdinde her ne sebeple olursa olsun, gerek asaleten gerek kefaleten doğmuş ve doğacak tüm borçları ile bu borçların faiz, komisyon, gider vergisi, sigorta ücreti ile fer’i borçları ve döviz taahhütlerinin yapılmamasından doğan kaynak kullanımını destekleme fonu, vergi, resim, harç ve cezalarının da teminatını teşkil etmektedir.” şeklindeki düzenleme, damga vergisi, harç ve değerli kağıt bedeli istisnası uygulamasında sorunlar yaratıcı niteliktedir. Zira bu düzenlemenin, kredi dışındaki borçlar yönünden de bu rehin işleminin kullanılması imkanını vermek amacıyla yapıldığı anlaşılmaktadır. Böyle bir düzenlemenin, örneğin, bankanın kredi borçlusundan kira alacağı da varsa, bu alacakla ilgili rehin işleminin de 6750 sayılı Kanunda öngörülmediği halde istisnadan yararlandırılacağı, yine ileride doğacak olan ve kredi ile hiç ilgisi olamayacak muhtelif borçların da bu rehinler üzerinden istisna uygulamasına konu edilmesi düşüncesinin olduğu görülmektedir. Oysa ki, böyle bir alacağın kredilendirme sayılması mümkün olamayacağı dikkate alındığında, bununla ilgili rehin işleminin de, Taşınır Rehni Kanunu kapsamında ki rehin işlemi olarak kabul edilemeyeceği, haliyle bu işleme Kanundaki istisna uygulanamayacağından, rehin işleminin çerçevesinin krediden kaynaklanan borçlarla sınırlı olmak üzere dikkatli çizilmesi gereği bulunmaktadır. Dolayısı ile de noterlik teftişlerinde noterlerin, mali yönden sorumluluğa muhatap olmamaları açısından, işlem metninde yer alan ve kredi dışındaki borçları da çağrıştıran ifadelerin ayıklanarak rehin konusunun, “İşbu Rehin, rehin alan ile rehin verenin arasında imzalanan …./…./…. tarihli ve ……. sayılı Genel Kredi Sözleşmesi kapsamında borçluya kullandırılmış/kullandırılacak kredilerden doğmuş/doğacak kredi ana para, kanuni faiz, temerrüt faizi ve bu kredilerle ilgili doğmuş/doğacak diğer her türlü feri borç ve maliyetlerin teminatını teşkil etmektedir.”şeklinde düzenlenmesi uygun olacaktır. TARES kapsamında bankalarca alınan rehinler yönünden yukarıda belirtilen hususlara da işaret edilerek Gelir İdaresi Başkanlığından görüş talep edilmiş olup henüz cevap alınamamıştır. Diğer taraftan, Bergama 2. Noterliği yazısı ekindeki rehin sözleşmesinin; -Rehinli varlıkların değerinin 31.500,00 TL olduğu, -Bu varlıkların 37.800,00 TL bedelle rehnedildiği, Belirtilmekle birlikte, sözleşmenin IV- REHİN/GÜVENCE MİKTARI VE KABUL EDİLEN REHİN SİSTEMİ bölümünde, rehin verenin rehne konu varlık/lar üzerinde mevcut ve/veya ileride var olacak eklentileri ile birlikte rehin alan lehine 100.000.- TL bedelle rehin verdiği belirtilmektedir. Söz konusu rehin işleminde nispi damga vergisi ve harcın matrahı olarak 100.000.- TL alınacak olmakla birlikte, yukarıda da belirtildiği üzere, işlemin münhasıran krediden doğmuş ve doğacak borçlarla ilgili olarak tanzimi halinde bu işleme istisna uygulanacağı tabiidir. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir.Bilgilerinize sunarım. Ayhan TOSUN Genel Sekreter A.KAHRAMAN Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "TARES KAPSAMINDA TİCARİ PLAKA-HAT REHİN SÖZLEŞMELERİ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftares-tnb-mali-danismanlik-gorusleri-5.html",
        "title": "",
        "target": "",
        "type": "internal"
      },
      {
        "text": "TARES KAPSAMINDA TİCARİ PLAKA-HAT REHİN SÖZLEŞMELERİ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?tares-tnb-mali-danismanlik-gorusleri-5.html",
        "title": "",
        "target": "_top",
        "type": "internal"
      },
      {
        "text": "TARES",
        "href": "tares-dizini.html",
        "title": "TARES DİZİNİ",
        "target": "",
        "type": "internal"
      },
      {
        "text": "KENDİ BORCU İÇİN",
        "href": "tasinir-rehin-sozlesmesi-kendi-borcu-icin.html",
        "title": "TARES – KENDİ BORCU İÇİN",
        "target": "",
        "type": "internal"
      },
      {
        "text": "3. KİŞİ BORCU İÇİN",
        "href": "tasinir-rehin-sozlesmesi-ucuncu-kisinin-borcu-icin.html",
        "title": "TARES – 3. KİŞİNİN BORCU İÇİN",
        "target": "",
        "type": "internal"
      },
      {
        "text": "REHİN HAK.DEVRİ SÖZ.",
        "href": "alacak-rehin-hakkinin-devri-sozle%C5%9Emesi.html",
        "title": "REHİN HAKKININ DEVRİ SÖZ.",
        "target": "",
        "type": "internal"
      },
      {
        "text": "MEVZUAT",
        "href": "tares-mevzuat.html",
        "title": "MEVZUAT-TARES",
        "target": "",
        "type": "internal"
      },
      {
        "text": "DIŞARIDA HAZIR. TARES",
        "href": "disarida-hazirlanan-tasinir-rehin-sozlesmesi.html",
        "title": "DIŞARIDA HAZIR. TARES SÖZ",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "TARES KAPSAMINDA TİCARİ PLAKA-HAT REHİN SÖZLEŞMELERİ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>TARES KAPSAMINDA TİCARİ PLAKA-HAT REHİN SÖZLEŞMELERİ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"TARES KAPSAMINDA TİCARİ PLAKA-HAT REHİN SÖZLEŞMELERİ\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:09.05.2017 Yayınlayan:AYDIN KAHRAMAN Konu:TARES KAPSAMINDA TİCARİ PLAKA/HAT REHİN SÖZLEŞMELERİ İçerik:Mali Danışmanlık –108-8690 &nbsp;09.05.2017 &nbsp; İLGİ: 21.03.2017 ta\" />\n\n   <link rel=\"canonical\" content=\"noterlikrehberi.net/rehber/index.html?tares-tnb-mali-danismanlik-gorusleri-5.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"tares-tnb-mali-danismanlik-gorusleri-5.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"TARES KAPSAMINDA TİCARİ PLAKA-HAT REHİN SÖZLEŞMELERİ\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"TARES KAPSAMINDA TİCARİ PLAKA-HAT REHİN SÖZLEŞMELERİ\",\n\n   mailsubject: \"Tavsiye: Noterlik Rehberi - TARES KAPSAMINDA TİCARİ PLAKA-HAT REHİN SÖZLEŞMELERİ &nbsp; &nbsp;TARES&nbsp; &nbsp;KENDİ BORCU İÇİN&nbsp; &nbsp;3. KİŞİ BORCU İÇİN&nbsp; &nbsp;REHİN HAK.DEVRİ SÖZ.&nbsp; &nbsp;MEVZUAT&nbsp; &nbsp;DIŞARIDA HAZIR. TARES\",\n\n   sharesubject: \"Noterlik Rehberi - TARES KAPSAMINDA TİCARİ PLAKA-HAT REHİN SÖZLEŞMELERİ &nbsp; &nbsp;TARES&nbsp; &nbsp;KENDİ BORCU İÇİN&nbsp; &nbsp;3. KİŞİ BORCU İÇİN&nbsp; &nbsp;REHİN HAK.DEVRİ SÖZ.&nbsp; &nbsp;MEVZUAT&nbsp; &nbsp;DIŞARIDA HAZIR. TARES\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TARES-TNB-MALI-DANISMANLIK-GORUSLERI-5\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"tares-tnb-mali-danismanlik-gorusleri-5.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?tares-tnb-mali-danismanlik-gorusleri-5.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?tares-tnb-mali-danismanlik-gorusleri-5.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?tares-tnb-mali-danismanlik-gorusleri-5.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?tares-tnb-mali-danismanlik-gorusleri-5.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftares-tnb-mali-danismanlik-gorusleri-5.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>TARES KAPSAMINDA TİCARİ PLAKA-HAT REHİN SÖZLEŞMELERİ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?tares-tnb-mali-danismanlik-gorusleri-5.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">TARES KAPSAMINDA TİCARİ PLAKA-HAT REHİN SÖZLEŞMELERİ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"tares-dizini.html\" class=\"topiclink\" title=\"TARES DİZİNİ\">TARES</a>  &nbsp; <a href=\"tasinir-rehin-sozlesmesi-kendi-borcu-icin.html\" class=\"topiclink\" title=\"TARES – KENDİ BORCU İÇİN\">KENDİ BORCU İÇİN</a>  &nbsp; <a href=\"tasinir-rehin-sozlesmesi-ucuncu-kisinin-borcu-icin.html\" class=\"topiclink\" title=\"TARES – 3. KİŞİNİN BORCU İÇİN\">3. KİŞİ BORCU İÇİN</a>  &nbsp; <a href=\"alacak-rehin-hakkinin-devri-sozle%C5%9Emesi.html\" class=\"topiclink\" title=\"REHİN HAKKININ DEVRİ SÖZ.\">REHİN HAK.DEVRİ SÖZ.</a>  &nbsp; <a href=\"tares-mevzuat.html\" class=\"topiclink\" title=\"MEVZUAT-TARES\">MEVZUAT</a>  &nbsp; <a href=\"disarida-hazirlanan-tasinir-rehin-sozlesmesi.html\" class=\"topiclink\" title=\"DIŞARIDA HAZIR. TARES SÖZ\">DIŞARIDA HAZIR. TARES</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi:09.05.2017</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan:AYDIN KAHRAMAN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu:TARES KAPSAMINDA TİCARİ PLAKA/HAT REHİN SÖZLEŞMELERİ</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İçerik:Mali Danışmanlık –108-8690 &nbsp;09.05.2017</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İLGİ: 21.03.2017 tarih ve 2017/53 sayılı yazınız</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yönetim Kurulunun 25.04.2017 günlü toplantısında görüşülen ilgi yazınız ekinde gönderilen ticari hat/ticari plaka rehin sözleşmesi hususunda hukuki ve mali açıdan görüş talep edildiği anlaşılmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">A) &nbsp; &nbsp; HUKUKİ YÖNDEN İNCELEME SONUCU</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;6750 sayılı Ticari İşlemlerde Taşınır Rehni Kanunu ve bu kanuna dayanılarak çıkarılan yönetmelikler ile Birliğimize ait 2017/49 sayılı genel yazısı birlikte değerlendirildiğinde;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1- Kanun ve Temerrüt Sonrası Hakların Kullanılması Hakkında Yönetmeliğin ilgili maddelerinin (m) bendinde “Ticari plaka ve ticari hat” üzerinde de rehin kurulabileceği belirtilmiştir. Karayolları Trafik Yönetmeliğinin 28 &nbsp;inci maddesinde yer alan “İlk defa tescili yapılan her araca bir tescil plaka numarası tahsis edilir” hükmü uyarınca, her araca bir plaka, Bakanlar Kurulunun 10553 sayılı Ticari Plakaların Verilmesinde Uyulacak Usul ve Esaslar Hakkında Kararı doğrultusunda da taksi, dolmuş, minibüs ve umum servis araçlarına da ticari plaka verilmektedir. Ticari plakaların, ekonomik bir değerinin olması ve araçtan ayrı olarak satılabilmesi nedeniyle rehni de mümkündür.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Karayolları Trafik Yönetmeliğinde ticari hatla ilgili olarak bir hüküm bulunmamaktadır. 5216 sayılı Büyükşehir Belediyesi Kanununun 7 ve 9’uncu maddeleri ile 5393 sayılı Belediye Kanununun 15 nci maddesi gereğince büyükşehir olan veya olmayan belediyeler dahilindeki ulaşım hizmetlerinin sunulması konusunda bütün düzenlemeleri yapmak bu belediyelere aittir. Belediyelerce belirlenen, gerektiğinde kaldırılan ve değiştirilen güzergahların (hatların) mülkiyetine yönelik bir rehin kurulması mümkün bulunmadığından, sözleşmelerde “ticari plakaya ve hatlara” rehin konulduğu ifadesi yerine “… ticari plakaya ve bu plakalı aracın çalıştığı hatlarla ilgili olarak plakaya tanınan haklara” ifadesine yer verilmesi daha uygun olacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2- Rehin, feri nitelikte bir hak olup, varlığı alacağın bulunmasına bağlıdır. Öğretide, koşula bağlı veya ileride doğacak borçların da taşınır rehni ile güvence altına alınabileceği kabul edilmekle birlikte, bunun için de hangi ilişkiden doğacak borçla ilgili olduğunun açık şekilde belli olması gerekir. Kanunun 4/6-b maddesi ile Yönetmeliğin 9/1-ç maddesi gereğince; sözleşmeye borcun konusunun yazılması zorunluluğu da bulunduğu dikkate alındığında, herhangi bir ticari ilişkiden kaynaklandığı belli olmayacak şekilde, mücerret ileride doğacak her türlü borç için rehin tesisi mümkün değildir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Özellikle banka sözleşmelerinde yer alan, “Bu rehin, rehin verenin imzaladığı ( … ) tarihli Genel Kredi Sözleşmesi ile bundan sonra asaleten imzalayacağı her &nbsp;türlü kredi sözleşmeleriyle, kefil sıfatıyla imzalayacağı sözleşmelerden kaynaklanan borçların teminatını teşkil etmektedir” cümlesinde bulunan, “kefil sıfatıyla imzalayacağı sözleşmelerden kaynaklanan borçların” ifadesinin hangi ticari ilişkiden kaynaklandığının belli olmaması, kefil sıfatıyla katılacağı tüm borç ilişkilerini kapsar nitelikte bulunması nedeniyle, ihtilaf halinde sorun yaşanmaması için bu kısmın, üçüncü kişilerin bankadan alacakları kredilere kefil olunması halini kapsadığını gösterecek şekilde yazılması gerekir. Bu durum, kefilin, kefaleti dışında ayrıca kredi alan üçüncü kişi lehine taşınır varlıklarını rehin vermesi niteliğindedir. Sözleşmelere bu bölümün “Bankanın diğer müşterilerinin kredi ve kredi sayılan işlemleri nedeniyle kefil sıfatıyla imzalayacağı sözleşmelerden kaynaklanan borçların…) şeklinde veya buna benzer ifadelerle yazılmasına dikkat edilmelidir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu nedenle sözleşmede teminat altına alınan borçlar kısmındaki “...ve bunlarla sınırlı olmaksızın Rehin alan nezdinde her ne sebeple olursa olsun gerek asaleten gerekse kefaleten doğmuş ve doğacak her türlü borçlarının ve yükümlülüklerinin teminatını teşkil etmektedir.” ifadesi ile her ne sebeple olursa olsun işbu sözleşmeden kaynaklanmayan borçlar bu sözleşme ile teminat altına alınamamakla birlikte doğacak borçlar için başka bir rehin sözleşmesi yapılması gerekmektedir. &nbsp;Buna bağlı olarak teminat altına alınan borçların fekkinin de bu tanım çerçevesinde yapılması uygun olacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">3-Hukuk Muhakemeleri Kanunun 17. maddesi gereğince tacirler veya kamu tüzel kişileri, aralarında doğmuş veya doğabilecek bir uyuşmazlık hakkında, bir veya birden fazla mahkemeyi sözleşmeyle yetkili kılabilirler. Taraflarca aksi kararlaştırılmadıkça dava sadece sözleşmeyle belirlenen bu mahkemelerde açılır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ancak rehin alacaklısının mülkiyetinin, devrinin talebine ilişkin olarak Ticari İşlemlerde Rehin Hakkının Kurulması ve Temerrüt Sonrası Hakların Kullanılması Hakkında Yönetmeliğin 31/2 maddesinde özel yetki bulunduğundan, rehinli taşınır varlığın mülkiyetinin devri bu varlığın bulunduğu yer veya rehin alacaklısının yerleşim yeri icra müdürlüğünden talep edilecektir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">B) &nbsp; &nbsp;MALİ YÖNDEN İNCELEME SONUCU</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Diğer taraftan, 28.10.2016 tarih ve 29871 sayılı Resmi Gazete’de yayımlanan 6750 sayılı Ticari İşletmelerde Taşınır Rehni Kanununun “Muafiyetler” başlıklı 19 uncu maddesinde; “Rehin sözleşmesinin düzenlenmesi ile sicilde tesis edilen işlemler vergi, resim, harç ve değerli kağıt bedelinden muaftır.”hükmüne yer verilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Maddede öngörülen mali bağışıklık her ne kadar muafiyet olarak düzenlenmiş olsa da, esası itibariyle işlem taraflarına bakılmaksızın getirilmiş bir istisna hükmüdür. Bu nedenle de rehin işlemleri ile ilgili rehin sözleşmesinin yanı sıra, sicilde yapılacak olan işlemler yönünden, işlem taraflarına bakılmaksızın damga vergisi, harç ve değerli kağıt bedeli tahsil edilmesi söz konusu olamayacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Belirtilen madde hükmü gereğince, Kanunun 3 üncü maddesinde belirtilen taraflar arasında, yine aynı Kanunun 5 inci maddesinde belirtilen taşınır varlıklar üzerine konulacak rehin ile ilgili işlemler bu istisnadan yararlandırılacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ayrıca, 6750 sayılı Kanunun 3 üncü maddesinde rehin işleminde taraflar arasında sayılan kredi kuruluşları, 01.12.2017 günlü ve 29935 Mükerrer sayılı Resmi Gazete’de yayımlanan Ticari İşlemlerde Taşınır Varlıkların Değer Tespiti Hakkında Yönetmeliğin Tanımlarla ilgili 4 üncü maddesinin 1/d fıkrasında,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“Kredi ve kefalet sağlayan kamu veya özel kurum ve kuruluşlar: Tabi oldukları mevzuat uyarınca kredi ve kefalet sağlamaya yetkili kamu veya özel kurum ve kuruluşları” olarak tanımlanmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu düzenleme ile bankaların yine Kanunun 3 üncü maddesindeki kişi veya kuruluşlara kredi kullandırmaları halinde, kredi alacaklarına karşılık olmak üzere alacakları rehinleri bu Kanun kapsamında gerçekleştirerek sicile tescil ettirebilecekleri, dolayısı ile de hem kredi kuruluşları, hem de kredi borçlularının kanunla öngörülen istisnadan yaralanabilecekleri anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu çerçevede Kanunun 19 uncu maddesindeki istisna hükmünün konuluş amacı da bankalar yönünden kredi özelinde tesis edilen rehinlere tatbiki durumunda mümkün olabileceği istikametindedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu nedenle;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1- Bankalar tarafından kullandırılan krediler ile ilgili rehin işleminin yapılması sırasında, bu krediler sebebiyle TARES kapsamında yapılan rehin işlemlerine damga vergisi, harç ve değerli kağıt istisnası uygulamasında, rehni gerektiren borcun mahiyetinin iyi tanımlanması gerektiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2- TARES kapsamında bankalar tarafından alınan rehinlerin de çok tabii olarak kullandırılan krediler sebebiyle alınmakta olduğu, bankalara verilen rehinlerin de kredi ilişkisine münhasır olarak damga vergisi, harç ve değerli kağıt bedeli istisnasından yararlanabileceği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">dikkate alındığında,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">inceleme konusu olan rehin sözleşmesinin III- REHNİN DAYANDIĞI SÖZLEŞME KONUSU VE TEMİNAT ALTINA ALINAN BORÇLAR bölümündeki</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“İşbu Rehin, rehin alan ile rehin verenin arasında imzalanan …./…./…. tarihli ve ……. sayılı Genel Kredi Sözleşmesi ile rehin verenin ve/veya borçlunun banka ile asaleten ve/veya kefaleten imzaladığı/imzalayacağı kredi sözleşmelerinden ve bunlarla sınırlı olmaksızın rehin alan nezdinde her ne sebeple olursa olsun, gerek asaleten gerek kefaleten doğmuş ve doğacak tüm borçları ile bu borçların faiz, komisyon, gider vergisi, sigorta ücreti ile fer’i borçları ve döviz taahhütlerinin yapılmamasından doğan kaynak kullanımını destekleme fonu, vergi, resim, harç ve cezalarının da teminatını teşkil etmektedir.” şeklindeki düzenleme, damga vergisi, harç ve değerli kağıt bedeli istisnası uygulamasında sorunlar yaratıcı niteliktedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Zira bu düzenlemenin, kredi dışındaki borçlar yönünden de bu rehin işleminin kullanılması imkanını vermek amacıyla yapıldığı anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Böyle bir düzenlemenin, örneğin, bankanın kredi borçlusundan kira alacağı da varsa, bu alacakla ilgili rehin işleminin de 6750 sayılı Kanunda öngörülmediği halde istisnadan yararlandırılacağı, yine ileride doğacak olan ve kredi ile hiç ilgisi olamayacak muhtelif borçların da bu rehinler üzerinden istisna uygulamasına konu edilmesi düşüncesinin olduğu görülmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Oysa ki, böyle bir alacağın kredilendirme sayılması mümkün olamayacağı dikkate alındığında, bununla ilgili rehin işleminin de, Taşınır Rehni Kanunu kapsamında ki rehin işlemi olarak kabul edilemeyeceği, haliyle bu işleme Kanundaki istisna uygulanamayacağından, rehin işleminin çerçevesinin krediden kaynaklanan borçlarla sınırlı olmak üzere dikkatli çizilmesi gereği bulunmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Dolayısı ile de noterlik teftişlerinde noterlerin, mali yönden sorumluluğa muhatap olmamaları açısından, işlem metninde yer alan ve kredi dışındaki borçları da çağrıştıran ifadelerin ayıklanarak rehin konusunun,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“İşbu Rehin, rehin alan ile rehin verenin arasında imzalanan …./…./…. tarihli ve ……. sayılı Genel Kredi Sözleşmesi kapsamında borçluya kullandırılmış/kullandırılacak kredilerden doğmuş/doğacak kredi ana para, kanuni faiz, temerrüt faizi ve bu kredilerle ilgili doğmuş/doğacak diğer her türlü feri borç ve maliyetlerin teminatını teşkil etmektedir.”şeklinde düzenlenmesi uygun olacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">TARES kapsamında bankalarca alınan rehinler yönünden yukarıda belirtilen hususlara da işaret edilerek Gelir İdaresi Başkanlığından görüş talep edilmiş olup henüz cevap alınamamıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Diğer taraftan, Bergama 2. Noterliği yazısı ekindeki rehin sözleşmesinin;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">-Rehinli varlıkların değerinin 31.500,00 TL olduğu,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">-Bu varlıkların 37.800,00 TL bedelle rehnedildiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Belirtilmekle birlikte, sözleşmenin IV- REHİN/GÜVENCE MİKTARI VE KABUL EDİLEN REHİN SİSTEMİ bölümünde, rehin verenin rehne konu varlık/lar üzerinde mevcut ve/veya ileride var olacak eklentileri ile birlikte rehin alan lehine 100.000.- TL bedelle rehin verdiği belirtilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Söz konusu rehin işleminde nispi damga vergisi ve harcın matrahı olarak 100.000.- TL alınacak olmakla birlikte, yukarıda da belirtildiği üzere, işlemin münhasıran krediden doğmuş ve doğacak borçlarla ilgili olarak tanzimi halinde bu işleme istisna uygulanacağı tabiidir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir.Bilgilerinize sunarım.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ayhan TOSUN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Genel Sekreter</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">A.KAHRAMAN</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"tares-tnb-mali-danismanlik-gorusleri-5.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:28:00.093400"
}