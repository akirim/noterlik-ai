{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\tares-tnb-mali-danismanlik-gorusleri-6.html",
    "title": "TARES İŞLEMİNİN ÇERÇEVESİ",
    "description": "Yayın Tarihi:10.05.2017 Yayınlayan:AYDIN KAHRAMAN Konu: TARES İŞLEMİN ÇERÇEVESİ İçerik:Mali Danışmanlık-110-8692   10.05.2017   İLGİ: 16.03.2017 tarih ve 16108-419 sayılı yazı",
    "keywords": [
      "TARES İŞLEMİNİN ÇERÇEVESİ"
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ TARES İŞLEMİNİN ÇERÇEVESİ Email Gönder TARES İŞLEMİNİN ÇERÇEVESİ << Fihrist-Ana sayfa >> TARES İŞLEMİNİN ÇERÇEVESİ TARES    KENDİ BORCU İÇİN    3. KİŞİ BORCU İÇİN    REHİN HAK.DEVRİ SÖZ.    MEVZUAT    DIŞARIDA HAZIR. TARES Yayın Tarihi:10.05.2017 Yayınlayan:AYDIN KAHRAMAN Konu: TARES İŞLEMİN ÇERÇEVESİ İçerik:Mali Danışmanlık-110-8692   10.05.2017 İLGİ: 16.03.2017 tarih ve 16108-419 sayılı yazınız. Yönetim Kurulumuzun 25.04.2017 günlü toplantısında görüşülen Gümrük ve Ticaret Bakanlığı İç Ticaret Genel Müdürlüğüne hitaben yazılan ve dağıtımlı olarak Türkiye Bankalar Birliği ile Birliğimize gönderilen 16.03.2017 tarih ve 16108-419 sayılı yazınızda; 6750 sayılı Ticari İşlemlerde Taşınır Rehni Kanunu kapsamına alınan taşınır varlıkların rehin işlemlerinin tesisi aşamasında, sicil merkezi konumundaki noterliklerce, kendilerine kanun ve yönetmelik ile açıkça tanımlanan yetkilerin yanlış yorumlanması nedeniyle rehin tesis işlemlerinin gerçekleştirilmemesi sorunu ile karşılaşıldığı, taşınır rehni talebi üzerine; a) Halen bazı noterliklerin TARES konusunda bilgi sahibi olmadığını ve bu nedenle sicil işlemlerini tesis etmekten imtina ettiklerini, b) Yine birtakım noterliklerce Bankalarınca kullandırılan kredilerin teminatını teşkil edecek rehinlere ilişkin sözleşmelerin içeriğine müdahale edilmeye çalışılarak hukuki uygunluk denetimi yapılmaya çalışıldığını (örneğin, sözleşmede yer alan “doğmuş ve doğacak\" ibareleri nedeniyle sözleşmelerin onaylanmadığını), c) Bazı noterliklerce Kanunun 19 maddesinde yer alan \"Rehin sözleşmesinin düzenlenmesi ile Sicilde tesis edilen işlemler vergi, resim, harç ve değerli kağıt bedelinden muaftır” şeklindeki düzenleme ile tanınan muafiyete tamamen aykırı olan \"doğacak\" ifadesi nedeniyle toplam kredi riski üzerinden %1,5 marj ile harç tahsil edilmeye çalışıldığını, Bu doğrultuda; Noterliklerce tescil taleplerinin ilgili Yönetmelikler ile belirlenen görevlerine aykırı gerekçelerle reddedildiğini ve Kanunun uygulamasının engellendiğini,  Noterliklerin sözleşmeyi inceleme, oluşturma ve buna ilişkin tarafların iradelerini bir tarafa bırakarak sözleşme hükümlerini belirleme gibi görev ve sorumluluğunun bulunmadığını, Noterliklerce hukuka aykırı olarak tesis edilen tescil taleplerinin reddi ve yüksek harçlandırma çabalarının tümü, yukarıda yer verilen mevzuat hükümleri uyarınca kendilerine tanınan yetkileri aştığını ve Kanunun uygulanmasını zorlaştırdığını, belirterek, sicil faaliyetlerinin Kanun ve Yönetmeliklere uygun şekilde yürütülmesi hususunda Birlik tarafından noterliklere talimat verilmesi talep edilmiştir. Yine, Bankanız Kredi politikaları Genel Müdür Yardımcılığının Birliğimize gönderdiği 14.03.2017 tarih ve 15549-18 sayılı yazıda da, Taşınır Rehni Kanununun 19 uncu maddesine konu “Rehin sözleşmesinin düzenlenmesi ile sicilde tesis edilen işlemler vergi, resim, harç ve değerli kağıt bedelinden muaftır.” hükmü ile tereddüte yer verilmeyecek bir şekilde hükme bağlanmasına rağmen bankalarca düzenlenen rehin sözleşmelerinin “doğmuş doğacak” borçları da kapsaması gerekçe gösterilerek rehin işlemlerinin harç ve damga vergisine tabi tutulmak istenilmesi Kanuna ve yasayı yapanın iradesine aykırılık teşkil etmekte ve uygulamanın yaygınlaşmasının engellenmesine yol açtığı söylenmekte, bu konuda tereddütlerin giderilerek bir an önce noterliklerin bilgilendirilmesi istenilmektedir. A)    HUKUKİ AÇIDAN İNCELEME SONUCU 1- Noterlik Kanunun 82 nci maddesinin üçüncü fıkrasında, noter tarafından yapılan imza onaylamasının, onaylanan imzanın ilgiliye ait oluşunu belgelendirme niteliğinde bulunduğu, hukuki işlemlerin içindekileri kapsamadığı hükmüne yer verilmiş ise de, aynı Kanunun 53  üncü maddesinde noterlerin, kanunların emredici hükümlerine aykırı hususlarda işlem yapamayacakları ve bu hükmün, imza onaylaması yapılan işlemlerin münderecatı hakkında da uygulanacağı, 6098 sayılı Türk Borçlar Kanununun 27. maddesinde de kanunun emredici hükümlerine, ahlaka, kamu düzenine, kişilik haklarına aykırı veya konusu imkansız olan sözleşmelerin kesin olarak hükümsüz olduğu belirtildiğinden, noterler, yaptıkları tüm işlemler de kanunların emredici hükümlerine, ahlaka, kamu düzenine, kişilik haklarına aykırılık bulunup bulunmadığını kontrol etmek zorundadırlar. Noterler, sadece işlemlerin bu nitelikte olduğunu tespit ettiklerinde işlem yapmamakta, bu nitelikte olmayan işlemlerde ise ilgililerin irade beyanlarına müdahale etmemektedirler. Bu kontrol görevi çerçevesinde noterlerimizce yapılan incelemeler sonunda, bankalar tarafından noterliklerimize getirilen birçok rehin sözleşmesine, 17.03.2017 tarihli (49) sayılı Genel Yazımızın 7 nci maddesinin (a) bendinde açıklandığı üzere 6750 sayılı Kanunun 4 üncü maddesine ve 14 üncü maddesinin birinci fıkrasına aykırı kayıtlar konulduğu anlaşılmıştır. 6750 sayılı Kanunun 1 inci maddesinin üçüncü fıkrasında, rehinin “bir borca” güvence teşkil etmek üzere kurulabileceği hükmüne yer verilmiş olmasına ve müstakbel borçlardan bahsedilmemesine karşılık, Yönetmeliğin 5 ve 6 ncı maddelerinde borcun kapsamı genişletilerek, “mevcut veya müstakbel bir borca” güvence teşkil etmek için kurulacağı hükmüne yer verilmiştir. Müstakbel borcun, rehinde “belirlilik” ilkesine göre nasıl saptanacağı ve bundan neyin kastedildiği açıklanmadığından bu husus uygulamada noterler arasında tereddütlere yol açmaktadır. Konuya ilişkin olarak 17.03.2017 tarihli (49) sayılı Genel Yazı’nın 3 üncü maddesinde, ileride doğacak borçların rehinle teminat altına alınmasına ilişkin açıklamaya yer verilmiş ve buna göre işlem yapılması noterliklere duyurulmuştur. Bankaların hazırladıkları rehin sözleşmelerini çok uzun cümlelerle, ileride ihtilaflara yol açacak şekilde karışık bir anlatım tarzıyla ve 6750 sayılı Kanun ile bu Kanunun uygulamasına ilişkin Yönetmeliğe aykırı ifadelerle kaleme almaları noterliklerimizde sorun yaratmaktadır. Bazı bankalar bu durumu dikkate almış ve sözleşmelerinde gereken değişiklikleri yapmışlardır. Noterliklerimizde kabul edilmeyen sözleşmelerini örneklerinin gönderilmesi ve hangi noterlikçe yapılmadığının bildirilmesi halinde Birliğimizce gereken incelemenin yapılacağı tabiidir. B)    MALİ AÇIDAN İNCELEME SONUCU Bilindiği üzere, 28.10.2016 tarih ve 29871 sayılı Resmi Gazete’de yayımlanan 6750 sayılı Ticari İşletmelerde Taşınır Rehni Kanununun “Muafiyetler” başlıklı 19 uncu maddesinde; “Rehin sözleşmesinin düzenlenmesi ile sicilde tesis edilen işlemler vergi, resim, harç ve değerli kağıt bedelinden muaftır.” hükmüne yer verilmiştir. Maddede öngörülen mali bağışıklık her ne kadar muafiyet olarak düzenlenmiş olsa da, esası itibariyle işlem taraflarına bakılmaksızın getirilmiş bir istisna hükmüdür. Bu nedenle de rehin işlemleri ile ilgili rehin sözleşmesinin yanısıra, sicilde yapılacak olan işlemler yönünden, işlem taraflarına bakılmaksızın damga vergisi, harç ve değerli kağıt bedeli tahsil edilmesi söz konusu olamayacaktır. Belirtilen madde hükmü gereğince, Kanunun 3 üncü maddesinde belirtilen taraflar arasında, yine aynı Kanunun 5 inci maddesinde belirtilen taşınır varlıklar üzerine konulacak rehin ile ilgili işlemler bu istisnadan yararlandırılacaktır. Diğer taraftan, 6750 sayılı Kanunun 3 üncü maddesinde rehin işleminde taraflar arasında sayılan kredi kuruluşları, 01.12.2017 günlü ve 29935 Mükerrer sayılı Resmi Gazete’de yayımlanan Ticari İşlemlerde Taşınır Varlıkların Değer Tespiti Hakkında Yönetmeliğin Tanımlarla ilgili 4 üncü maddesinin 1/d fıkrasında, “Kredi ve kefalet sağlayan kamu veya özel kurum ve kuruluşlar: Tabi oldukları mevzuat uyarınca kredi ve kefalet sağlamaya yetkili kamu veya özel kurum ve kuruluşları” olarak tanımlanmıştır. Bu düzenleme ile bankaların yine Kanunun 3 üncü maddesindeki kişi veya kuruluşlara kredi kullandırmaları halinde, kredi alacaklarına karşılık olmak üzere alacakları rehinleri bu Kanun kapsamında gerçekleştirerek sicile tescil ettirebilecekleri, dolayısı ile de hem kredi kuruluşları, hem de kredi borçlularının kanunla öngörülen istisnadan yaralanabilecekleri anlaşılmaktadır. Bu çerçevede Kanunun 19 uncu maddesindeki istisna hükmünün de bankalar yönünden kredi özelinde tesis edilen rehinlere tatbiki durumunda mümkün olabileceği tabiidir.Bu nedenle; 1- Bankalar tarafından kullandırılan krediler ile ilgili rehin işleminin yapılması sırasında; Bankalar tarafından kullandırılan krediler sebebiyle TARES kapsamında yapılan rehin işlemlere damga vergisi, harç ve değerli kağıt istisnası uygulamasında, rehni gerektiren borcun mahiyetinin iyi tanımlanması gerektiği, kredilerle ilgili olarak  2004 yılında yürürlüğe giren 5035 sayılı kanun ile getirilen istisna uygulamasında da aynı şekilde tatbikat yapılmakta olduğu, 2- TARES kapsamında bankalar tarafından alınan rehinlerin de çok tabii olarak kullandırılan krediler sebebiyle alınmakta olduğu, bankalara verilen rehinlerin de kredi ilişkisine münhasır olarak damga vergisi ve harç istisnasından yararlanabileceği,dikkate alındığında ve meseleye aşağıdaki metinde yer alan ifadeler itibariyle bakıldığında, “İşbu Rehin, Rehin Verenin Rehin Alan nezdinde imzaladığı …./…./…. tarihli Kredi Genel Sözleşmesi ve ekleri ile imzalayacağı kredi sözleşmeleri kapsamında kullandığı ve/veya kullanacağı borçlu cari hesap şeklinde işleyen krediler, kredi kartları dahil her türlü kredilerden, işbu Sözleşmeden ve bunlarla sınırlı olmaksızın Rehin Alan nezdinde her ne sebeple olursa olsun gerek asaleten ve gerekse kefaleten doğmuş ve doğacak her türlü borçlarının ve yükümlülüklerinin teminatını teşkil etmektedir. Teminat Altına Alınan Borçlara yıllık …. % oranında (değişkendir) akdi faiz ve bu faiz oranına bu oranın %50’sinin ilavesi suretiyle bulunacak oran üzerinden temerrüt faizi uygulanacak olup, söz konusu faiz tutarları da işbu Rehin ile teminat altına alınmıştır.”şeklindeki düzenlemede yer alan, “… bunlarla sınırlı olmaksızın Rehin Alan nezdinde her ne sebeple olursa olsun gerek asaleten ve gerekse kefaleten doğmuş ve doğacak her türlü borçlarının ve yükümlülüklerinin teminatını teşkil etmektedir.”meyanındaki ifade ile, kredi dışındaki borçlar yönünden de bu rehin işleminin kullanılması imkanının verildiği, 3- Böyle bir düzenlemenin, örneğin, bankanın kredi borçlusundan kira alacağı da varsa, bu alacakla ilgili rehin işleminin de 6750 sayılı Kanunda öngörülmediği halde istisnadan yararlandırılacağı, yine ileride doğacak olan ve kredi ile hiç ilgisi olamayacak muhtelif borçların da bu rehinler üzerinden istisna uygulamasına konu olabileceği, Oysa ki böyle bir alacağın kredilendirme sayılması mümkün olamayacağı dikkate alındığında, bununla ilgili rehini işleminin de, Taşınır Rehni Kanunu kapsamındaki rehin işlemi olarak kabul edilemeyeceği, haliyle bu işleme Kanundaki istisna uygulanamayacağından, rehin işleminin çerçevesinin dikkatli çizilmesi gereğinin ortaya çıktığı, dolayısı ile de noterlik teftişlerinde noterlerin, mali yönden sorumluluğa muhatap olmamaları açısından, işlem metnindeki; “…bunlarla sınırlı olmaksızın Rehin Alan nezdinde her ne sebeple olursa olsun gerek asaleten ve gerekse kefaleten doğmuş ve doğacak her türlü borçlarının ve yükümlülüklerinin” İfadesinin rehin sözleşmesi metininden çıkarılması sonrasında işlem yapılması uygun olacaktır. Ayrıca benzeri ifadelerle düzenlenen rehin sözleşmeleri hakkında Gelir İdaresi Başkanlığından görüş talep edilmiş olup henüz cevap alınamamıştır. Diğer taraftan, Bankanız Kredi Politikaları Genel Müdür Yardımcılığı Hukuk Müşavirliğinin16.03.2017 tarih ve 16108-419 sayılı yazısı Gümrük ve Ticaret Bakanlığı İç Ticaret Genel Müdürlüğüne hitaben yazılmış olup dağıtımlı olarak Birliğimize intikal ettirilen yazısındaki görüş talebinin de yukarıda bildirilen görüşler meyanında değerlendirilmesi uygun olacaktır.  Bilgilerinize sunarım. Saygılarımla, AyhanTOSUN Genel Sekreter Ş.KILIÇ A.KAHRAMAN Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "TARES İŞLEMİNİN ÇERÇEVESİ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftares-tnb-mali-danismanlik-gorusleri-6.html",
        "title": "",
        "target": "",
        "type": "internal"
      },
      {
        "text": "TARES İŞLEMİNİN ÇERÇEVESİ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?tares-tnb-mali-danismanlik-gorusleri-6.html",
        "title": "",
        "target": "_top",
        "type": "internal"
      },
      {
        "text": "TARES",
        "href": "tares-dizini.html",
        "title": "TARES DİZİNİ",
        "target": "",
        "type": "internal"
      },
      {
        "text": "KENDİ BORCU İÇİN",
        "href": "tasinir-rehin-sozlesmesi-kendi-borcu-icin.html",
        "title": "TARES – KENDİ BORCU İÇİN",
        "target": "",
        "type": "internal"
      },
      {
        "text": "3. KİŞİ BORCU İÇİN",
        "href": "tasinir-rehin-sozlesmesi-ucuncu-kisinin-borcu-icin.html",
        "title": "TARES – 3. KİŞİNİN BORCU İÇİN",
        "target": "",
        "type": "internal"
      },
      {
        "text": "REHİN HAK.DEVRİ SÖZ.",
        "href": "alacak-rehin-hakkinin-devri-sozle%C5%9Emesi.html",
        "title": "REHİN HAKKININ DEVRİ SÖZ.",
        "target": "",
        "type": "internal"
      },
      {
        "text": "MEVZUAT",
        "href": "tares-mevzuat.html",
        "title": "MEVZUAT-TARES",
        "target": "",
        "type": "internal"
      },
      {
        "text": "DIŞARIDA HAZIR. TARES",
        "href": "disarida-hazirlanan-tasinir-rehin-sozlesmesi.html",
        "title": "DIŞARIDA HAZIR. TARES SÖZ",
        "target": "",
        "type": "internal"
      },
      {
        "text": "Noterlik Kanunu",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Türk Borçlar Kanununun 27. maddesi",
        "href": "javascript:void(0);",
        "title": "",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "TARES İŞLEMİNİN ÇERÇEVESİ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>TARES İŞLEMİNİN ÇERÇEVESİ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"TARES İŞLEMİNİN ÇERÇEVESİ\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:10.05.2017 Yayınlayan:AYDIN KAHRAMAN Konu: TARES İŞLEMİN ÇERÇEVESİ İçerik:Mali Danışmanlık-110-8692 &nbsp; 10.05.2017 &nbsp; İLGİ: 16.03.2017 tarih ve 16108-419 sayılı yazı\" />\n\n   <link rel=\"canonical\" content=\"noterlikrehberi.net/rehber/index.html?tares-tnb-mali-danismanlik-gorusleri-6.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"tares-tnb-mali-danismanlik-gorusleri-6.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"TARES İŞLEMİNİN ÇERÇEVESİ\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"TARES İŞLEMİNİN ÇERÇEVESİ\",\n\n   mailsubject: \"Tavsiye: Noterlik Rehberi - TARES İŞLEMİNİN ÇERÇEVESİ &nbsp; &nbsp;TARES&nbsp; &nbsp;KENDİ BORCU İÇİN&nbsp; &nbsp;3. KİŞİ BORCU İÇİN&nbsp; &nbsp;REHİN HAK.DEVRİ SÖZ.&nbsp; &nbsp;MEVZUAT&nbsp; &nbsp;DIŞARIDA HAZIR. TARES\",\n\n   sharesubject: \"Noterlik Rehberi - TARES İŞLEMİNİN ÇERÇEVESİ &nbsp; &nbsp;TARES&nbsp; &nbsp;KENDİ BORCU İÇİN&nbsp; &nbsp;3. KİŞİ BORCU İÇİN&nbsp; &nbsp;REHİN HAK.DEVRİ SÖZ.&nbsp; &nbsp;MEVZUAT&nbsp; &nbsp;DIŞARIDA HAZIR. TARES\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TARES-TNB-MALI-DANISMANLIK-GORUSLERI-6\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"tares-tnb-mali-danismanlik-gorusleri-6.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?tares-tnb-mali-danismanlik-gorusleri-6.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?tares-tnb-mali-danismanlik-gorusleri-6.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?tares-tnb-mali-danismanlik-gorusleri-6.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?tares-tnb-mali-danismanlik-gorusleri-6.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftares-tnb-mali-danismanlik-gorusleri-6.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>TARES İŞLEMİNİN ÇERÇEVESİ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?tares-tnb-mali-danismanlik-gorusleri-6.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">TARES İŞLEMİNİN ÇERÇEVESİ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"tares-dizini.html\" class=\"topiclink\" title=\"TARES DİZİNİ\">TARES</a>  &nbsp; <a href=\"tasinir-rehin-sozlesmesi-kendi-borcu-icin.html\" class=\"topiclink\" title=\"TARES – KENDİ BORCU İÇİN\">KENDİ BORCU İÇİN</a>  &nbsp; <a href=\"tasinir-rehin-sozlesmesi-ucuncu-kisinin-borcu-icin.html\" class=\"topiclink\" title=\"TARES – 3. KİŞİNİN BORCU İÇİN\">3. KİŞİ BORCU İÇİN</a>  &nbsp; <a href=\"alacak-rehin-hakkinin-devri-sozle%C5%9Emesi.html\" class=\"topiclink\" title=\"REHİN HAKKININ DEVRİ SÖZ.\">REHİN HAK.DEVRİ SÖZ.</a>  &nbsp; <a href=\"tares-mevzuat.html\" class=\"topiclink\" title=\"MEVZUAT-TARES\">MEVZUAT</a>  &nbsp; <a href=\"disarida-hazirlanan-tasinir-rehin-sozlesmesi.html\" class=\"topiclink\" title=\"DIŞARIDA HAZIR. TARES SÖZ\">DIŞARIDA HAZIR. TARES</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi:10.05.2017</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan:AYDIN KAHRAMAN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu: TARES İŞLEMİN ÇERÇEVESİ</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İçerik:Mali Danışmanlık-110-8692 &nbsp; 10.05.2017</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İLGİ: 16.03.2017 tarih ve 16108-419 sayılı yazınız.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yönetim Kurulumuzun 25.04.2017 günlü toplantısında görüşülen Gümrük ve Ticaret Bakanlığı İç Ticaret Genel Müdürlüğüne hitaben yazılan ve dağıtımlı olarak Türkiye Bankalar Birliği ile Birliğimize gönderilen 16.03.2017 tarih ve 16108-419 sayılı yazınızda;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;6750 sayılı Ticari İşlemlerde Taşınır Rehni Kanunu kapsamına alınan taşınır varlıkların rehin işlemlerinin tesisi aşamasında, sicil merkezi konumundaki noterliklerce, kendilerine kanun ve yönetmelik ile açıkça tanımlanan yetkilerin yanlış yorumlanması nedeniyle rehin tesis işlemlerinin gerçekleştirilmemesi sorunu ile karşılaşıldığı, taşınır rehni talebi üzerine;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;a) Halen bazı noterliklerin TARES konusunda bilgi sahibi olmadığını ve bu nedenle sicil işlemlerini tesis etmekten imtina ettiklerini,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;b) Yine birtakım noterliklerce Bankalarınca kullandırılan kredilerin teminatını teşkil edecek rehinlere ilişkin sözleşmelerin içeriğine müdahale edilmeye çalışılarak hukuki uygunluk denetimi yapılmaya çalışıldığını (örneğin, sözleşmede yer alan “doğmuş ve doğacak&quot; ibareleri nedeniyle sözleşmelerin onaylanmadığını),</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;c) Bazı noterliklerce Kanunun 19 maddesinde yer alan &quot;Rehin sözleşmesinin düzenlenmesi ile Sicilde tesis edilen işlemler vergi, resim, harç ve değerli kağıt bedelinden muaftır” şeklindeki düzenleme ile tanınan muafiyete tamamen aykırı olan &quot;doğacak&quot; ifadesi nedeniyle toplam kredi riski üzerinden %1,5 marj ile harç tahsil edilmeye çalışıldığını,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Bu doğrultuda;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Noterliklerce tescil taleplerinin ilgili Yönetmelikler ile belirlenen görevlerine aykırı gerekçelerle reddedildiğini ve Kanunun uygulamasının engellendiğini, &nbsp;Noterliklerin sözleşmeyi inceleme, oluşturma ve buna ilişkin tarafların iradelerini bir tarafa bırakarak sözleşme hükümlerini belirleme gibi görev ve sorumluluğunun bulunmadığını,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Noterliklerce hukuka aykırı olarak tesis edilen tescil taleplerinin reddi ve yüksek harçlandırma çabalarının tümü, yukarıda yer verilen mevzuat hükümleri uyarınca kendilerine tanınan yetkileri aştığını ve Kanunun uygulanmasını zorlaştırdığını,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;belirterek, sicil faaliyetlerinin Kanun ve Yönetmeliklere uygun şekilde yürütülmesi hususunda Birlik tarafından noterliklere talimat verilmesi talep edilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Yine, Bankanız Kredi politikaları Genel Müdür Yardımcılığının Birliğimize gönderdiği 14.03.2017 tarih ve 15549-18 sayılı yazıda da, Taşınır Rehni Kanununun 19 uncu maddesine konu “Rehin sözleşmesinin düzenlenmesi ile sicilde tesis edilen işlemler vergi, resim, harç ve değerli kağıt bedelinden muaftır.” hükmü ile tereddüte yer verilmeyecek bir şekilde hükme bağlanmasına rağmen bankalarca düzenlenen rehin sözleşmelerinin “doğmuş doğacak” borçları da kapsaması gerekçe gösterilerek rehin işlemlerinin harç ve damga vergisine tabi tutulmak istenilmesi Kanuna ve yasayı yapanın iradesine aykırılık teşkil etmekte ve uygulamanın yaygınlaşmasının engellenmesine yol açtığı söylenmekte, bu konuda tereddütlerin giderilerek bir an önce noterliklerin bilgilendirilmesi istenilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">A) &nbsp; &nbsp;HUKUKİ AÇIDAN İNCELEME SONUCU</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1- </span><a href=\"javascript:void(0);\" onclick=\"return hmshowPopup(event, popid_115299666, this);\" class=\"popuplink\">Noterlik Kanunu</a><span class=\"f_Arial12\">n 82 nci maddesinin üçüncü fıkrasında, noter tarafından yapılan imza onaylamasının, onaylanan imzanın ilgiliye ait oluşunu belgelendirme niteliğinde bulunduğu, hukuki işlemlerin içindekileri kapsamadığı hükmüne yer verilmiş ise de, aynı Kanunun 53 &nbsp;üncü maddesinde noterlerin, kanunların emredici hükümlerine aykırı hususlarda işlem yapamayacakları ve bu hükmün, imza onaylaması yapılan işlemlerin münderecatı hakkında da uygulanacağı, 6098 sayılı </span><a href=\"javascript:void(0);\" onclick=\"return hmshowPopup(event, popid_620685909, this);\" class=\"popuplink\">Türk Borçlar Kanununun 27. maddesi</a><span class=\"f_Arial12\">nde de kanunun emredici hükümlerine, ahlaka, kamu düzenine, kişilik haklarına aykırı veya konusu imkansız olan sözleşmelerin kesin olarak hükümsüz olduğu belirtildiğinden, noterler, yaptıkları tüm işlemler de kanunların emredici hükümlerine, ahlaka, kamu düzenine, kişilik haklarına aykırılık bulunup bulunmadığını kontrol etmek zorundadırlar. Noterler, sadece işlemlerin bu nitelikte olduğunu tespit ettiklerinde işlem yapmamakta, bu nitelikte olmayan işlemlerde ise ilgililerin irade beyanlarına müdahale etmemektedirler.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu kontrol görevi çerçevesinde noterlerimizce yapılan incelemeler sonunda, bankalar tarafından noterliklerimize getirilen birçok rehin sözleşmesine, 17.03.2017 tarihli (49) sayılı Genel Yazımızın 7 nci maddesinin (a) bendinde açıklandığı üzere 6750 sayılı Kanunun 4 üncü maddesine ve 14 üncü maddesinin birinci fıkrasına aykırı kayıtlar konulduğu anlaşılmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">6750 sayılı Kanunun 1 inci maddesinin üçüncü fıkrasında, rehinin “bir borca” güvence teşkil etmek üzere kurulabileceği hükmüne yer verilmiş olmasına ve müstakbel borçlardan bahsedilmemesine karşılık, Yönetmeliğin 5 ve 6 ncı maddelerinde borcun kapsamı genişletilerek, “mevcut veya müstakbel bir borca” güvence teşkil etmek için kurulacağı hükmüne yer verilmiştir. Müstakbel borcun, rehinde “belirlilik” ilkesine göre nasıl saptanacağı ve bundan neyin kastedildiği açıklanmadığından bu husus uygulamada noterler arasında tereddütlere yol açmaktadır. Konuya ilişkin olarak 17.03.2017 tarihli (49) sayılı Genel Yazı’nın 3 üncü maddesinde, ileride doğacak borçların rehinle teminat altına alınmasına ilişkin açıklamaya yer verilmiş ve buna göre işlem yapılması noterliklere duyurulmuştur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bankaların hazırladıkları rehin sözleşmelerini çok uzun cümlelerle, ileride ihtilaflara yol açacak şekilde karışık bir anlatım tarzıyla ve 6750 sayılı Kanun ile bu Kanunun uygulamasına ilişkin Yönetmeliğe aykırı ifadelerle kaleme almaları noterliklerimizde sorun yaratmaktadır. Bazı bankalar bu durumu dikkate almış ve sözleşmelerinde gereken değişiklikleri yapmışlardır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Noterliklerimizde kabul edilmeyen sözleşmelerini örneklerinin gönderilmesi ve hangi noterlikçe yapılmadığının bildirilmesi halinde Birliğimizce gereken incelemenin yapılacağı tabiidir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">B) &nbsp; &nbsp;MALİ AÇIDAN İNCELEME SONUCU</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bilindiği üzere, 28.10.2016 tarih ve 29871 sayılı Resmi Gazete’de yayımlanan 6750 sayılı Ticari İşletmelerde Taşınır Rehni Kanununun “Muafiyetler” başlıklı 19 uncu maddesinde; “Rehin sözleşmesinin düzenlenmesi ile sicilde tesis edilen işlemler vergi, resim, harç ve değerli kağıt bedelinden muaftır.” hükmüne yer verilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Maddede öngörülen mali bağışıklık her ne kadar muafiyet olarak düzenlenmiş olsa da, esası itibariyle işlem taraflarına bakılmaksızın getirilmiş bir istisna hükmüdür. Bu nedenle de rehin işlemleri ile ilgili rehin sözleşmesinin yanısıra, sicilde yapılacak olan işlemler yönünden, işlem taraflarına bakılmaksızın damga vergisi, harç ve değerli kağıt bedeli tahsil edilmesi söz konusu olamayacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Belirtilen madde hükmü gereğince, Kanunun 3 üncü maddesinde belirtilen taraflar arasında, yine aynı Kanunun 5 inci maddesinde belirtilen taşınır varlıklar üzerine konulacak rehin ile ilgili işlemler bu istisnadan yararlandırılacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Diğer taraftan, 6750 sayılı Kanunun 3 üncü maddesinde rehin işleminde taraflar arasında sayılan kredi kuruluşları, 01.12.2017 günlü ve 29935 Mükerrer sayılı Resmi Gazete’de yayımlanan Ticari İşlemlerde Taşınır Varlıkların Değer Tespiti Hakkında Yönetmeliğin Tanımlarla ilgili 4 üncü maddesinin 1/d fıkrasında,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“Kredi ve kefalet sağlayan kamu veya özel kurum ve kuruluşlar: Tabi oldukları mevzuat uyarınca kredi ve kefalet sağlamaya yetkili kamu veya özel kurum ve kuruluşları” olarak tanımlanmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu düzenleme ile bankaların yine Kanunun 3 üncü maddesindeki kişi veya kuruluşlara kredi kullandırmaları halinde, kredi alacaklarına karşılık olmak üzere alacakları rehinleri bu Kanun kapsamında gerçekleştirerek sicile tescil ettirebilecekleri, dolayısı ile de hem kredi kuruluşları, hem de kredi borçlularının kanunla öngörülen istisnadan yaralanabilecekleri anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu çerçevede Kanunun 19 uncu maddesindeki istisna hükmünün de bankalar yönünden kredi özelinde tesis edilen rehinlere tatbiki durumunda mümkün olabileceği tabiidir.Bu nedenle;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1- Bankalar tarafından kullandırılan krediler ile ilgili rehin işleminin yapılması sırasında; Bankalar tarafından kullandırılan krediler sebebiyle TARES kapsamında yapılan rehin işlemlere damga vergisi, harç ve değerli kağıt istisnası uygulamasında, rehni gerektiren borcun mahiyetinin iyi tanımlanması gerektiği, kredilerle ilgili olarak &nbsp;2004 yılında yürürlüğe giren 5035 sayılı kanun ile getirilen istisna uygulamasında da aynı şekilde tatbikat yapılmakta olduğu,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2- TARES kapsamında bankalar tarafından alınan rehinlerin de çok tabii olarak kullandırılan krediler sebebiyle alınmakta olduğu, bankalara verilen rehinlerin de kredi ilişkisine münhasır olarak damga vergisi ve harç istisnasından yararlanabileceği,dikkate alındığında ve meseleye aşağıdaki metinde yer alan ifadeler itibariyle bakıldığında,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“İşbu Rehin, Rehin Verenin Rehin Alan nezdinde imzaladığı …./…./…. tarihli Kredi Genel Sözleşmesi ve ekleri ile imzalayacağı kredi sözleşmeleri kapsamında kullandığı ve/veya kullanacağı borçlu cari hesap şeklinde işleyen krediler, kredi kartları dahil her türlü kredilerden, işbu Sözleşmeden ve bunlarla sınırlı olmaksızın Rehin Alan nezdinde her ne sebeple olursa olsun gerek asaleten ve gerekse kefaleten doğmuş ve doğacak her türlü borçlarının ve yükümlülüklerinin teminatını teşkil etmektedir. Teminat Altına Alınan Borçlara yıllık …. % oranında (değişkendir) akdi faiz ve bu faiz oranına bu oranın %50’sinin ilavesi suretiyle bulunacak oran üzerinden temerrüt faizi uygulanacak olup, söz konusu faiz tutarları da işbu Rehin ile teminat altına alınmıştır.”şeklindeki düzenlemede yer alan,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“… bunlarla sınırlı olmaksızın Rehin Alan nezdinde her ne sebeple olursa olsun gerek asaleten ve gerekse kefaleten doğmuş ve doğacak her türlü borçlarının ve yükümlülüklerinin teminatını teşkil etmektedir.”meyanındaki ifade ile, kredi dışındaki borçlar yönünden de bu rehin işleminin kullanılması imkanının verildiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">3- Böyle bir düzenlemenin, örneğin, bankanın kredi borçlusundan kira alacağı da varsa, bu alacakla ilgili rehin işleminin de 6750 sayılı Kanunda öngörülmediği halde istisnadan yararlandırılacağı, yine ileride doğacak olan ve kredi ile hiç ilgisi olamayacak muhtelif borçların da bu rehinler üzerinden istisna uygulamasına konu olabileceği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Oysa ki böyle bir alacağın kredilendirme sayılması mümkün olamayacağı dikkate alındığında, bununla ilgili rehini işleminin de, Taşınır Rehni Kanunu kapsamındaki rehin işlemi olarak kabul edilemeyeceği, haliyle bu işleme Kanundaki istisna uygulanamayacağından, rehin işleminin çerçevesinin dikkatli çizilmesi gereğinin ortaya çıktığı,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">dolayısı ile de noterlik teftişlerinde noterlerin, mali yönden sorumluluğa muhatap olmamaları açısından, işlem metnindeki;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“…bunlarla sınırlı olmaksızın Rehin Alan nezdinde her ne sebeple olursa olsun gerek asaleten ve gerekse kefaleten doğmuş ve doğacak her türlü borçlarının ve yükümlülüklerinin” İfadesinin rehin sözleşmesi metininden çıkarılması sonrasında işlem yapılması uygun olacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Ayrıca benzeri ifadelerle düzenlenen rehin sözleşmeleri hakkında Gelir İdaresi Başkanlığından görüş talep edilmiş olup henüz cevap alınamamıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> &nbsp; &nbsp; &nbsp; &nbsp; &nbsp; &nbsp;Diğer taraftan, Bankanız Kredi Politikaları Genel Müdür Yardımcılığı Hukuk Müşavirliğinin16.03.2017 tarih ve 16108-419 sayılı yazısı Gümrük ve Ticaret Bakanlığı İç Ticaret Genel Müdürlüğüne hitaben yazılmış olup dağıtımlı olarak Birliğimize intikal ettirilen yazısındaki görüş talebinin de yukarıda bildirilen görüşler meyanında değerlendirilmesi uygun olacaktır. &nbsp;Bilgilerinize sunarım. Saygılarımla,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">AyhanTOSUN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Genel Sekreter</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ş.KILIÇ</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">A.KAHRAMAN</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"tares-tnb-mali-danismanlik-gorusleri-6.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:28:00.195950"
}