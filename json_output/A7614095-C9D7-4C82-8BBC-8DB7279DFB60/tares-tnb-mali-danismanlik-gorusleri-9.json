{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\tares-tnb-mali-danismanlik-gorusleri-9.html",
    "title": "TİCARİ İŞLETME REHNİ HK.",
    "description": "Yayın Tarihi: 24.11.2017 Yayınlayan: AYDIN KAHRAMAN Konu: Ticari işletme rehni İçerik:Mali Danışmanlık-247-20078-24.11.2017  Konu:Ticari işletme rehni hk. İlgi:30.10.2017 tar",
    "keywords": [
      "TARES - TİCARİ İŞLETME REHNİ HK."
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ TİCARİ İŞLETME REHNİ HK. Email Gönder TİCARİ İŞLETME REHNİ HK. << Fihrist-Ana sayfa >> TİCARİ İŞLETME REHNİ HK. TARES    KENDİ BORCU İÇİN    3. KİŞİ BORCU İÇİN    REHİN HAK.DEVRİ SÖZ.    MEVZUAT    DIŞARIDA HAZIR. TARES Yayın Tarihi: 24.11.2017 Yayınlayan: AYDIN KAHRAMAN Konu: Ticari işletme rehni İçerik:Mali Danışmanlık-247-20078-24.11.2017 Konu:Ticari işletme rehni hk. İlgi:30.10.2017 tarih ve 2017/293 Muh. sayılı yazınız. İlgi yazınızda, yazınız ekinde bulunan işlem örneğinin metninin hukuka uygun olup olmadığı yönünde hukuki ve mali açıdan görüş talep edilmektedir. İşlem örneğinin Hukuki yönden incelenmesi sonucunda; 1- 6750 sayılı Ticari İşlemlerde Taşınır Rehni Kanunu ve bu kanuna dayanılarak çıkarılan yönetmelikler ile Birliğimize ait 2017/49 sayılı genel yazı birlikte değerlendirildiğinde; 6750 sayılı Ticari İşlemlerde Taşınır Rehni Kanununun 5. maddesinin 2. fıkrası gereğince, ticari işletme veya esnaf işletmesinin tamamı üzerinde rehin kurulması halinde, rehnin kuruluşu anında işletmenin faaliyetine tahsis edilmiş olan her türlü varlık rehnedilmiş sayılır. Bu nedenle, ticari işletme ve esnaf işletmesine sözleşmenin imzalanmasından sonra herhangi bir surette dahil olacak varlıklar üzerine rehin konulabilmesi için usulüne uygun olarak ek bir ticari işletme rehni sözleşmesi yapılmalıdır. Aynı Kanunun 14. maddesi gereğince birinci derece rehin alacaklısı ilk olarak, Ticari İşlemlerde Rehin Hakkının Kurulması ve Temerrüt Sonrası Hakların Kullanılması Hakkında Yönetmelik 29 vd. maddeleri uyarınca İcra ve İflas Kanununun 24. maddesinin üçüncü fıkrasına göre icra müdürlüğü marifetiyle mülkiyetin devrini talep etmesi gerektiğinden sözleşmenin 5. ve 7. maddelerinin kanuna uygun olarak düzeltilmesi gerektiği düşünülmektedir. 2-6098 sayılı Borçlar Kanununun 183 vd. maddeleri uyarınca, alacağın temliki, alacaklı ile onu devralan üçüncü kişi arasında, borçlunun rızasını aramaksızın yapılan ve sadece kazandırıcı bir tasarruf işlemi niteliğini taşıyan yazılı şekle bağlı bir sözleşmedir. Kanun ve sözleşme hükümlerine veya işin niteliğine göre yasaklanmış olmadıkça bütün alacaklar (ister sözleşmeden - haksız fiilden - sebepsiz zenginleşmeden doğmuş olsunlar) başkasına devredilebilir. Yeterli ölçüde belirlenmiş veya belirlenebilir olmak şartıyla daha sonra meydana gelecek (müstakbel) alacaklar ve şarta bağlı alacaklar da devredilebilir. Her ne kadar sözleşmede belirtilmemiş ise de 4.000.000-TL temlik bedeli yazılacağı haricen belirtilmiş olup, bu haliyle sözleşmeye konu alacakların üçüncü kişiye devrinde hukuken bir engel olmadığı düşünülmektedir. İşlem örneğinin Mali yönden incelenmesi sonucunda aşağıdaki hususlar tespit edilmiştir. 28.10.2016 tarih ve 29871 sayılı Resmi Gazete’de yayımlanan 6750 sayılı Ticari İşletmelerde Taşınır Rehni Kanununun “Muafiyetler” başlıklı 19 uncu maddesinde;“Rehin sözleşmesinin düzenlenmesi ile sicilde tesis edilen işlemler vergi, resim, harç ve değerli kağıt bedelinden muaftır.” hükmüne yer verilmiştir. Maddede öngörülen mali bağışıklık her ne kadar muafiyet olarak düzenlenmiş olsa da, esası itibariyle işlem taraflarına bakılmaksızın getirilmiş bir istisna hükmüdür. Bu nedenle de rehin işlemleri ile ilgili rehin sözleşmesinin yanı sıra, sicilde yapılacak olan işlemler yönünden, işlem taraflarına bakılmaksızın damga vergisi, harç ve değerli kağıt bedeli tahsil edilmesi söz konusu olamayacaktır. Belirtilen madde hükmü gereğince, Kanunun 3 üncü maddesinde belirtilen taraflar arasında, yine aynı Kanunun 5 inci maddesinde belirtilen taşınır varlıklar üzerine konulacak rehin ile ilgili işlemler bu istisnadan yararlandırılacaktır. Ayrıca, 6750 sayılı Kanunun 3 üncü maddesinde rehin işleminde taraflar arasında sayılan kredi kuruluşları, 01.12.2017 günlü ve 29935 Mükerrer sayılı Resmi Gazete’de yayımlanan Ticari İşlemlerde Taşınır Varlıkların Değer Tespiti Hakkında Yönetmeliğin Tanımlarla ilgili 4 üncü maddesinin 1/d fıkrasında, “Kredi ve kefalet sağlayan kamu veya özel kurum ve kuruluşlar: Tabi oldukları mevzuat uyarınca kredi ve kefalet sağlamaya yetkili kamu veya özel kurum ve kuruluşları”olarak tanımlanmıştır. Bu düzenleme ile bankaların yine Kanunun 3 üncü maddesindeki kişi veya kuruluşlara kredi kullandırmaları halinde, kredi alacaklarına karşılık olmak üzere alacakları rehinleri bu Kanun kapsamında gerçekleştirerek sicile tescil ettirebilecekleri, dolayısı ile de hem kredi kuruluşları, hem de kredi borçlularının kanunla öngörülen istisnadan yaralanabilecekleri anlaşılmaktadır. Bu çerçevede Kanunun 19 uncu maddesindeki istisna hükmünün konuluş amacı da bankalar yönünden kredi özelinde tesis edilen rehinlere tatbiki durumunda mümkün olabileceği istikametindedir. Bu nedenle; 1- Bankalar tarafından kullandırılan krediler ile ilgili rehin işleminin yapılması sırasında, bu krediler sebebiyle TARES kapsamında yapılan rehin işlemlerine damga vergisi, harç ve değerli kağıt istisnası uygulamasında, rehni gerektiren borcun mahiyetinin iyi tanımlanması gerektiği, 2- TARES kapsamında bankalar tarafından alınan rehinlerin de çok tabii olarak kullandırılan krediler sebebiyle alınmakta olduğu, bankalara verilen rehinlerin de kredi ilişkisine münhasır olarak damga vergisi, harç ve değerli kağıt bedeli istisnasından yararlanabileceği, dikkate alındığında, incelemeye konu olan rehin sözleşmesinin 1 inci maddesinde, “ ….. Kredi sözleşmeleri tahtında kullandığı/kullanacağı her türlü nakdi ve gayrinakdi kredilerden doğmuş/doğacak anapara, akdi faiz (değişken) akdi temerrüt faizi (değişken), icra takip, yargılama giderleri ve gider vergisini ve her türlü komisyon ve masrafları da kapsamak üzere rehin alana karşı doğmuş ve doğacak her türlü borçlarının 4.000.000 TL’ye kadar kısmının teminat olarak” şeklindeki düzenleme damga vergisi, harç ve değerli kağıt bedeli istisnası uygulamasında sorunlar yaratıcı niteliktedir. Yine sözleşmenin 11 inci maddesinde, “Rehin veren, icra takibine zorunluluk hasıl olduğu takdirde yüzde iki (%2) ceza evleri harcını da ödemeyi kabul ve taahhüt eder.” şeklinde düzenlemenin de muafiyete engel teşkil edeceği düşünülmektedir. Bu nevi düzenlemeler kredi ile ilgisi olamayacak muhtelif borçların da bu rehinler üzerinden istisna uygulamasına konu edilmesi düşüncesinin olduğu görülmektedir. Bu nedenle rehin işleminin çerçevesinin krediden kaynaklanan borçlarla sınırlı olmak üzere dikkatli çizilmesi gereği bulunmaktadır. Dolayısı ile de noterlik teftişlerinde noterlerin, mali yönden sorumluluğa muhatap olmamaları açısından, işlem metninde yer alan ve kredi dışındaki borçları da çağrıştıran ifadelerin ayıklanarak rehin konusunun, sözkonusu sözleşmenin 1 inci maddesinin, “ ….. Kredi sözleşmeleri tahtında kullandığı/kullanacağı her türlü nakdi ve gayrinakdi kredilerden doğmuş/doğacak anapara, akdi faiz (değişken), akdi temerrüt faizi (değişken) ve bu kredilerle ilgili doğmuş/doğacak diğer her türlü feri borç ve maliyetlerin teminatını teşkil etmektedir.”şeklinde düzenlenmesi uygun olacaktır. Diğer taraftan, “Alacağın Devri (Temlik) Sözleşmesi” başlıklı işlem örneğinin incelenmesinde, sözleşmenin birinci maddesinde, alacağını devreden şirketin, Türkiye İş Bankası  A.Ş.’den kullandığı/kullanacağı kredilerden doğmuş ve doğacak her türlü kredi borçlarının teminatını teşkil etmek üzere devir borçlusu şirketten alacağını bankaya devir ve temlik ettiği anlaşılmaktadır. Sözleşmenin 4 üncü maddesinde “ ….. Bankaca tahsilat yapıldığı ve borca mahsup edildiği oranda Bankaya olan borcunun …..” şeklindeki ifadenin de “borç” kelimesinin “kredi borcu” şeklinde tanımlanmasının doğru olacağı, kredi dışında başka borçları çağrıştırmayacağı düşünülmektedir. Yanısıra temlik bedelinin sözleşmede yazılması gerekmektedir. Temlik bedelinin 4.000.000, TL olduğu haricen belirtilmiştir. Bu çerçevede, kredinin teminatı teşkil eden devir sözleşmesine, kredi ile ilgili istisnanın uygulanması gerekmektedir. Birliğimizin 2007/39 sayılı Genelgesinde bu hususla ilgili gerekli açıklamalar yer almaktadır. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinize sunarım. AyhanTOSUN Genel Sekreter Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "TİCARİ İŞLETME REHNİ HK.",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftares-tnb-mali-danismanlik-gorusleri-9.html",
        "title": "",
        "target": "",
        "type": "internal"
      },
      {
        "text": "TİCARİ İŞLETME REHNİ HK.",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?tares-tnb-mali-danismanlik-gorusleri-9.html",
        "title": "",
        "target": "_top",
        "type": "internal"
      },
      {
        "text": "TARES",
        "href": "tares-dizini.html",
        "title": "TARES DİZİNİ",
        "target": "",
        "type": "internal"
      },
      {
        "text": "KENDİ BORCU İÇİN",
        "href": "tasinir-rehin-sozlesmesi-kendi-borcu-icin.html",
        "title": "TARES – KENDİ BORCU İÇİN",
        "target": "",
        "type": "internal"
      },
      {
        "text": "3. KİŞİ BORCU İÇİN",
        "href": "tasinir-rehin-sozlesmesi-ucuncu-kisinin-borcu-icin.html",
        "title": "TARES – 3. KİŞİNİN BORCU İÇİN",
        "target": "",
        "type": "internal"
      },
      {
        "text": "REHİN HAK.DEVRİ SÖZ.",
        "href": "alacak-rehin-hakkinin-devri-sozle%C5%9Emesi.html",
        "title": "REHİN HAKKININ DEVRİ SÖZ.",
        "target": "",
        "type": "internal"
      },
      {
        "text": "MEVZUAT",
        "href": "tares-mevzuat.html",
        "title": "MEVZUAT-TARES",
        "target": "",
        "type": "internal"
      },
      {
        "text": "DIŞARIDA HAZIR. TARES",
        "href": "disarida-hazirlanan-tasinir-rehin-sozlesmesi.html",
        "title": "DIŞARIDA HAZIR. TARES SÖZ",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "TİCARİ İŞLETME REHNİ HK."
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>TİCARİ İŞLETME REHNİ HK.</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"TARES - TİCARİ İŞLETME REHNİ HK.\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi: 24.11.2017 Yayınlayan: AYDIN KAHRAMAN Konu: Ticari işletme rehni İçerik:Mali Danışmanlık-247-20078-24.11.2017 &nbsp;Konu:Ticari işletme rehni hk. İlgi:30.10.2017 tar\" />\n\n   <link rel=\"canonical\" content=\"noterlikrehberi.net/rehber/index.html?tares-tnb-mali-danismanlik-gorusleri-9.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"tares-tnb-mali-danismanlik-gorusleri-9.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"TARES - TİCARİ İŞLETME REHNİ HK.\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"TİCARİ İŞLETME REHNİ HK.\",\n\n   mailsubject: \"Tavsiye: Noterlik Rehberi - TİCARİ İŞLETME REHNİ HK. &nbsp; &nbsp;TARES&nbsp; &nbsp;KENDİ BORCU İÇİN&nbsp; &nbsp;3. KİŞİ BORCU İÇİN&nbsp; &nbsp;REHİN HAK.DEVRİ SÖZ.&nbsp; &nbsp;MEVZUAT&nbsp; &nbsp;DIŞARIDA HAZIR. TARES\",\n\n   sharesubject: \"Noterlik Rehberi - TİCARİ İŞLETME REHNİ HK. &nbsp; &nbsp;TARES&nbsp; &nbsp;KENDİ BORCU İÇİN&nbsp; &nbsp;3. KİŞİ BORCU İÇİN&nbsp; &nbsp;REHİN HAK.DEVRİ SÖZ.&nbsp; &nbsp;MEVZUAT&nbsp; &nbsp;DIŞARIDA HAZIR. TARES\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TARES-TNB-MALI-DANISMANLIK-GORUSLERI-9\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"tares-tnb-mali-danismanlik-gorusleri-9.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?tares-tnb-mali-danismanlik-gorusleri-9.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?tares-tnb-mali-danismanlik-gorusleri-9.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?tares-tnb-mali-danismanlik-gorusleri-9.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?tares-tnb-mali-danismanlik-gorusleri-9.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftares-tnb-mali-danismanlik-gorusleri-9.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>TİCARİ İŞLETME REHNİ HK.</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?tares-tnb-mali-danismanlik-gorusleri-9.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">TİCARİ İŞLETME REHNİ HK.</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"tares-dizini.html\" class=\"topiclink\" title=\"TARES DİZİNİ\">TARES</a>  &nbsp; <a href=\"tasinir-rehin-sozlesmesi-kendi-borcu-icin.html\" class=\"topiclink\" title=\"TARES – KENDİ BORCU İÇİN\">KENDİ BORCU İÇİN</a>  &nbsp; <a href=\"tasinir-rehin-sozlesmesi-ucuncu-kisinin-borcu-icin.html\" class=\"topiclink\" title=\"TARES – 3. KİŞİNİN BORCU İÇİN\">3. KİŞİ BORCU İÇİN</a>  &nbsp; <a href=\"alacak-rehin-hakkinin-devri-sozle%C5%9Emesi.html\" class=\"topiclink\" title=\"REHİN HAKKININ DEVRİ SÖZ.\">REHİN HAK.DEVRİ SÖZ.</a>  &nbsp; <a href=\"tares-mevzuat.html\" class=\"topiclink\" title=\"MEVZUAT-TARES\">MEVZUAT</a>  &nbsp; <a href=\"disarida-hazirlanan-tasinir-rehin-sozlesmesi.html\" class=\"topiclink\" title=\"DIŞARIDA HAZIR. TARES SÖZ\">DIŞARIDA HAZIR. TARES</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi: 24.11.2017</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan: AYDIN KAHRAMAN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu: Ticari işletme rehni</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İçerik:Mali Danışmanlık-247-20078-24.11.2017</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu:Ticari işletme rehni hk.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi:30.10.2017 tarih ve 2017/293 Muh. sayılı yazınız.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi yazınızda, yazınız ekinde bulunan işlem örneğinin metninin hukuka uygun olup olmadığı yönünde hukuki ve mali açıdan görüş talep edilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İşlem örneğinin Hukuki yönden incelenmesi sonucunda;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1- 6750 sayılı Ticari İşlemlerde Taşınır Rehni Kanunu ve bu kanuna dayanılarak çıkarılan yönetmelikler ile Birliğimize ait 2017/49 sayılı genel yazı birlikte değerlendirildiğinde;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">6750 sayılı Ticari İşlemlerde Taşınır Rehni Kanununun 5. maddesinin 2. fıkrası gereğince, ticari işletme veya esnaf işletmesinin tamamı üzerinde rehin kurulması halinde, rehnin kuruluşu anında işletmenin faaliyetine tahsis edilmiş olan her türlü varlık rehnedilmiş sayılır. Bu nedenle, ticari işletme ve esnaf işletmesine sözleşmenin imzalanmasından sonra herhangi bir surette dahil olacak varlıklar üzerine rehin konulabilmesi için usulüne uygun olarak ek bir ticari işletme rehni sözleşmesi yapılmalıdır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Aynı Kanunun 14. maddesi gereğince birinci derece rehin alacaklısı ilk olarak, Ticari İşlemlerde Rehin Hakkının Kurulması ve Temerrüt Sonrası Hakların Kullanılması Hakkında Yönetmelik 29 vd. maddeleri uyarınca İcra ve İflas Kanununun 24. maddesinin üçüncü fıkrasına göre icra müdürlüğü marifetiyle mülkiyetin devrini talep etmesi gerektiğinden sözleşmenin 5. ve 7. maddelerinin kanuna uygun olarak düzeltilmesi gerektiği düşünülmektedir.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2-6098 sayılı Borçlar Kanununun 183 vd. maddeleri uyarınca, alacağın temliki, alacaklı ile onu devralan üçüncü kişi arasında, borçlunun rızasını aramaksızın yapılan ve sadece kazandırıcı bir tasarruf işlemi niteliğini taşıyan yazılı şekle bağlı bir sözleşmedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Kanun ve sözleşme hükümlerine veya işin niteliğine göre yasaklanmış olmadıkça bütün alacaklar (ister sözleşmeden - haksız fiilden - sebepsiz zenginleşmeden doğmuş olsunlar) başkasına devredilebilir. Yeterli ölçüde belirlenmiş veya belirlenebilir olmak şartıyla daha sonra meydana gelecek (müstakbel) alacaklar ve şarta bağlı alacaklar da devredilebilir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Her ne kadar sözleşmede belirtilmemiş ise de 4.000.000-TL temlik bedeli yazılacağı haricen belirtilmiş olup, bu haliyle sözleşmeye konu alacakların üçüncü kişiye devrinde hukuken bir engel olmadığı düşünülmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İşlem örneğinin Mali yönden incelenmesi sonucunda aşağıdaki hususlar tespit edilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">28.10.2016 tarih ve 29871 sayılı Resmi Gazete’de yayımlanan 6750 sayılı Ticari İşletmelerde Taşınır Rehni Kanununun “Muafiyetler” başlıklı 19 uncu maddesinde;“Rehin sözleşmesinin düzenlenmesi ile sicilde tesis edilen işlemler vergi, resim, harç ve değerli kağıt bedelinden muaftır.” hükmüne yer verilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Maddede öngörülen mali bağışıklık her ne kadar muafiyet olarak düzenlenmiş olsa da, esası itibariyle işlem taraflarına bakılmaksızın getirilmiş bir istisna hükmüdür. Bu nedenle de rehin işlemleri ile ilgili rehin sözleşmesinin yanı sıra, sicilde yapılacak olan işlemler yönünden, işlem taraflarına bakılmaksızın damga vergisi, harç ve değerli kağıt bedeli tahsil edilmesi söz konusu olamayacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Belirtilen madde hükmü gereğince, Kanunun 3 üncü maddesinde belirtilen taraflar arasında, yine aynı Kanunun 5 inci maddesinde belirtilen taşınır varlıklar üzerine konulacak rehin ile ilgili işlemler bu istisnadan yararlandırılacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ayrıca, 6750 sayılı Kanunun 3 üncü maddesinde rehin işleminde taraflar arasında sayılan kredi kuruluşları, 01.12.2017 günlü ve 29935 Mükerrer sayılı Resmi Gazete’de yayımlanan Ticari İşlemlerde Taşınır Varlıkların Değer Tespiti Hakkında Yönetmeliğin Tanımlarla ilgili 4 üncü maddesinin 1/d fıkrasında,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“Kredi ve kefalet sağlayan kamu veya özel kurum ve kuruluşlar: Tabi oldukları mevzuat uyarınca kredi ve kefalet sağlamaya yetkili kamu veya özel kurum ve kuruluşları”olarak tanımlanmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu düzenleme ile bankaların yine Kanunun 3 üncü maddesindeki kişi veya kuruluşlara kredi kullandırmaları halinde, kredi alacaklarına karşılık olmak üzere alacakları rehinleri bu Kanun kapsamında gerçekleştirerek sicile tescil ettirebilecekleri, dolayısı ile de hem kredi kuruluşları, hem de kredi borçlularının kanunla öngörülen istisnadan yaralanabilecekleri anlaşılmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu çerçevede Kanunun 19 uncu maddesindeki istisna hükmünün konuluş amacı da bankalar yönünden kredi özelinde tesis edilen rehinlere tatbiki durumunda mümkün olabileceği istikametindedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu nedenle;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1- Bankalar tarafından kullandırılan krediler ile ilgili rehin işleminin yapılması sırasında, bu krediler sebebiyle TARES kapsamında yapılan rehin işlemlerine damga vergisi, harç ve değerli kağıt istisnası uygulamasında, rehni gerektiren borcun mahiyetinin iyi tanımlanması gerektiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">2- TARES kapsamında bankalar tarafından alınan rehinlerin de çok tabii olarak kullandırılan krediler sebebiyle alınmakta olduğu, bankalara verilen rehinlerin de kredi ilişkisine münhasır olarak damga vergisi, harç ve değerli kağıt bedeli istisnasından yararlanabileceği, dikkate alındığında, incelemeye konu olan rehin sözleşmesinin 1 inci maddesinde, “ ….. Kredi sözleşmeleri tahtında kullandığı/kullanacağı her türlü nakdi ve gayrinakdi kredilerden doğmuş/doğacak anapara, akdi faiz (değişken) akdi temerrüt faizi (değişken), icra takip, yargılama giderleri ve gider vergisini ve her türlü komisyon ve masrafları da kapsamak üzere rehin alana karşı doğmuş ve doğacak her türlü borçlarının 4.000.000 TL’ye kadar kısmının teminat olarak” şeklindeki düzenleme damga vergisi, harç ve değerli kağıt bedeli istisnası uygulamasında sorunlar yaratıcı niteliktedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yine sözleşmenin 11 inci maddesinde, “Rehin veren, icra takibine zorunluluk hasıl olduğu takdirde yüzde iki (%2) ceza evleri harcını da ödemeyi kabul ve taahhüt eder.” şeklinde düzenlemenin de muafiyete engel teşkil edeceği düşünülmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu nevi düzenlemeler kredi ile ilgisi olamayacak muhtelif borçların da bu rehinler üzerinden istisna uygulamasına konu edilmesi düşüncesinin olduğu görülmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu nedenle rehin işleminin çerçevesinin krediden kaynaklanan borçlarla sınırlı olmak üzere dikkatli çizilmesi gereği bulunmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Dolayısı ile de noterlik teftişlerinde noterlerin, mali yönden sorumluluğa muhatap olmamaları açısından, işlem metninde yer alan ve kredi dışındaki borçları da çağrıştıran ifadelerin ayıklanarak rehin konusunun, sözkonusu sözleşmenin 1 inci maddesinin,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">“ ….. Kredi sözleşmeleri tahtında kullandığı/kullanacağı her türlü nakdi ve gayrinakdi kredilerden doğmuş/doğacak anapara, akdi faiz (değişken), akdi temerrüt faizi (değişken) ve bu kredilerle ilgili doğmuş/doğacak diğer her türlü feri borç ve maliyetlerin teminatını teşkil etmektedir.”şeklinde düzenlenmesi uygun olacaktır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Diğer taraftan, “Alacağın Devri (Temlik) Sözleşmesi” başlıklı işlem örneğinin incelenmesinde, sözleşmenin birinci maddesinde, alacağını devreden şirketin, Türkiye İş Bankası  A.Ş.’den kullandığı/kullanacağı kredilerden doğmuş ve doğacak her türlü kredi borçlarının teminatını teşkil etmek üzere devir borçlusu şirketten alacağını bankaya devir ve temlik ettiği anlaşılmaktadır. Sözleşmenin 4 üncü maddesinde “ ….. Bankaca tahsilat yapıldığı ve borca mahsup edildiği oranda Bankaya olan borcunun …..” şeklindeki ifadenin de “borç” kelimesinin “kredi borcu” şeklinde tanımlanmasının doğru olacağı, kredi dışında başka borçları çağrıştırmayacağı düşünülmektedir. Yanısıra temlik bedelinin sözleşmede yazılması gerekmektedir. Temlik bedelinin 4.000.000, TL olduğu haricen belirtilmiştir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu çerçevede, kredinin teminatı teşkil eden devir sözleşmesine, kredi ile ilgili istisnanın uygulanması gerekmektedir. Birliğimizin 2007/39 sayılı Genelgesinde bu hususla ilgili gerekli açıklamalar yer almaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bilgilerinize sunarım.</span><br />\n\n<span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">AyhanTOSUN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Genel Sekreter</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"tares-tnb-mali-danismanlik-gorusleri-9.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:28:00.507538"
}