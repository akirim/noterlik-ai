{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\tasinmaz-satis-vaadi-arsa-payi-kar-mahkeme-kar-2.html",
    "title": "GAYRİMENKUL SATIŞ VAADİ VE ARSA PAYI KARŞ İNŞ SÖZ-MAHKEME KAR-2",
    "description": "T.C. YARGITAY 15. HUKUK DAİRESİ E. 1974/26 K. 1974/111 T. 12.2.1974   İPOTEĞİN KALDIRILMASI ( Arsa Payı Karşılığı Kat Yapımı )    ÖZET : Arsa payı karşılığında kat yapımı",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ GAYRİMENKUL SATIŞ VAADİ VE ARSA PAYI KARŞ İNŞ SÖZ-MAHKEME KAR-2 Email Gönder GAYRİMENKUL SATIŞ VAADİ VE ARSA PAYI KARŞ İNŞ SÖZ-MAHKEME KAR-2 << Fihrist-Ana sayfa >> TAŞINMAZ - GAYRİMENKUL SATIŞ VAADİ VE ARSA PAYI KARŞILIĞI İNŞAAT SÖZLEŞMESİ - MAHKEME KARARI T.C. YARGITAY 15. HUKUK DAİRESİ E. 1974/26 K. 1974/111 T. 12.2.1974 İPOTEĞİN KALDIRILMASI ( Arsa Payı Karşılığı Kat Yapımı ) ÖZET : Arsa payı karşılığında kat yapımı sözleşmesi uyarınca üstenci, edimini yerine getirip kararlaştırılan daireleri iş sahibine teslim ettiğine göre, tapuda üzerine geçirilen paya konmuş ipoteğin çizimine karar verilmek gerekir. 1 )Davacı vekili, taraflar arasında Beşiktaş 2. Noterliğinin 8.3.1972 gün, 6382 sayısı ile \"Re'sen satış vaadi ve inşaat\" sözleşmesinin düzenlendiğini ve bu sözleşme uyarınca taşınmazın bir bölümünün mülkiyetinin tapuda davacıya geçirildiğini, ne var ki, davacının edimi konusu olan 3 dairenin yapılıp teslimini sağlamak amacıyla geçirilen pay üzerine 50.000 liralık teminat ipoteğinin konulduğunu, davacının 3 daireyi yaparak davalıya teslim ettiği halde 50.000 lira için davalının icraya başvurduğunu, gönderilen ihtarnameye karşın ( rağmen ) davalının teminat ipoteğini kaldırmadığını ileri sürerek davacının borçlu olmadığının tespiti ile teminat ipoteğinin çizimine ( terkinine ) karar verilmesini istemiştir. Yerel mahkeme ise, ipoteğin teminat niteliğinde bulunmadığı gerekçesi ile davanın reddine karar vermiştir. 2 ) Taraflar arasında, Beşiktaş 2. Noterliğince düzenlenen \"Re'sen satış vaadi ve inşaat\" sözleşmesinin yapıldığında bir uyuşmazlık yoktur. Buna göre, üstenci ( müteahhit ) davacı, belli pay mülkiyetinin geçirilmesi karşılığında, dava konusunda sözü edilen taşınmazda yapacağı apartmandan 3 dairenin teslim borcu altına girmiştir. Yurdumuzda giderek kentleşmenin hızlanması, bu tür sözleşmelerin geniş uygulama alanı bulmasına neden olmuştur. Arsa payı karşılığında kat yapımında, inşaatçının yüklendiği kendi gerekçeleriyle yapı yapma ediminin karşılığını arsa maliki, arsasının bir bölümünün mülkiyetini geçirerek ödemektedir. Böyle bir sözleşme çift tipli bir karma sözleşme diye nitelenir. Eser sözleşmesinde üstenci ( müteahhit ), bir eseri meydana getirmeyi ve iş sahibi de bir ücret ( karşılık ) ödemeyi yüklenir. İş sahibinin karşı-ediminin salt para ile belirlenmiş olması zorunlu değildir. Para yerine mal değeri bulunan bir eşya ya da çalışma, karşı-edimi oluşturabilir. İşte arsa payı karşılığında kat yapımı sözleşmesinde, arsa malikinin ( iş sahibinin ) karşı-edimi, eşya yani taşınmaz pay mülkiyetinin geçirilmesi yolunda kararlaştırılır. Yukarıdaki bilgilerin ışığı altında şu sonuçlara ulaşılmak gerekir: Dava konusu olayda, taraflar arasında arsa payı karşılığında kat yapımı sözleşmesi kurulmuştur. Buna göre, arsa maliki arsasının bir bölümünün mülkiyetini davacıya geçirecek, davacı da arsa üzerinde apartman yapıp üç daireyi davalıya teslim edecektir. Gerçekten davalı, bu sözleşme uyarınca tapuda, 110/170 pay mülkiyetini davacıya geçirmiş, bu işlem satış gibi gösterilip davacıya geçirilen pay üzerine 50.000 lira için ipotek konulmuştur. Oysa, taraflar arasında düzenlenen sözleşmede, davacıya geçirilen pay mülkiyetinin karşılığının, davacının yapacağı apartmandaki üç dairenin teslimi ile ödeneceği açıkça yazılmış bulunmaktadır. O kadar ki, davalı vekili de 27.3.1974 günlü dilekçesinde, üç dairenin yapılıp davalıya teslim edildiğini ve bu daireler için bir para ödenmediğini, 8.3.1972 gün, 6382 sayılı \"re'sen satış vaadi ve inşaat\" sözleşmesi karşılığında verildiğini kabul ve ikrar etmiştir. Bu duruma göre, davacı sözleşme ile yüklendiği üç daireyi yapıp teslim borcunu yerine getirmiştir. Davalının, tapuda davacıya geçirdiği pay mülkiyeti, bu üç dairenin karşı-edimini oluşturmuştur. Üstelik tapuda pay mülkiyetinin geçirilmesi sırasında tarafların kullandıkları sözlerin anlamı BK. md.18'deki kurala uygun olarak değerlendirilmek ve yorumlanmak gerekir. Demek ki, davalının tapuda davacıya geçirdiği pay mülkiyetinin karşılığı yapılıp teslim edilen üç daire ile ödenmiş bulunduğundan 50.000 liralık ipoteğin \"satış bedeli karşılığında tesis edildiği\" yollu yerel mahkeme kararı, hukuksal dayanaktan yoksun kalmaktadır. Gerçekte ise, 50.000 liralık ipoteğin davacıya mülkiyeti geçirilen pay üzerinde konulmasının amacı, davacının yapıyı tamamlayarak üç dairenin davalıya teslimini güvence altına almaktır ki, burada, \"teminat ipoteği\" söz konusudur. Durumun böyle olmasına ve davacının yapıyı tamamlayıp üç daireyi davalıya teslim ettiğinin anlaşılmasına göre, bu ipoteğin çizimine ( terkinine ) ve davacının davalıya borçlu olmadığının saptanmasına \"tespitine\" karar verilmek gerekir. Öyleyse, yerel mahkeme kararı bozulmalıdır. İPOTEĞİN KALDIRILMASI ( Noksan İşlerin Parası Dışında Kalan Bölümü ) Noksan işler, eserin maksada uygun kullanılmasına ve kabulüne engel olmadığından, ipoteğin, bu noksan işlerin parası dışında kalan bölümünün serbest bırakılması gerekir. Davacı müteahhit yapım sözleşmesinin kendisine yüklediği borcu gereği gibi yerine getirerek davalı tarafa meydana getirdiği eseri 1972 yılında teslim ettiği anlaşılmıştır. Bilirkişi raporunun 4 üncü maddesinde belirtilen 1000, 5 inci maddenin e bendinde açıklanan 150 liralık noksan işlerin eserin maksada uygun biçimde kullanılmasına ve davalılar tarafından kabulüne engel teşkil etmeyecek derecede bulunduğu, B.K.’nun 360 ıncı maddesi uyarınca davalıların payına isabet eden bu noksan işlerden ötürü davacı istihkakının kesilmesi gerektiği ve ipoteğin bu nispetler dışında kalan bölümünün serbest bırakılması icabettiği düşünülmeden karar yerinde açıklanan sebeplerle davanın reddine karar verilmesinde isabet görülmemiştir. TEMİNAT İPOTEĞİ ( Arsa Payı Karşılığı Kat Yapımı ) - KARZ İPOTEĞİ MENFİ TESPİT DAVASI ( Teminat İpoteği ) Arsa payı karşılığında kat yapımı sözleşmesi uyarınca pay mülkiyetinin üstenciye geçirilmesi, teslimi yüklenilen dairelerin karşılığıdır. Bu pay üzerine arsa maliki lehine konan ipotek, teminat ipoteği niteliğindedir. Resmi senedde \"karzen\" denmesi, bu gerçeği etkilemez. 1 ) Davacı vekili, taraflar arasında Beyoğlu 8. Noterlikçe 5.3.1969 gün, 11099 sayı ile düzenlenen bir sözleşme yapıldığını, buna göre davalının taşınmazında meydana getirilmesi yüklenilen apartmanın 3 dairesinin verilmesi karşılığı olarak 570/750 pay mülkiyetinin geçirildiğini, bu paya 114.000 lira değer belirtilip tapuda gereken işlemin yapıldığını, bu tutar için 570/750 pay üzerine ipotek konulduğunu, buna karşın, davalının 74.000 lira ipotek nedeniyle Kadıköy İcra Memurluğunun 971/6165 sayılı dosyası ile kovuşturmağa giriştiğini, gerçekte bir ödünç alma söz konusu olmadığını ileri sürerek 74.000 lira ipotekten ötürü borçlu bulunmadığının tespitine karar verilmesini istemiştir. Davalı vekili ise, yapının tamamlanmadığını, eksik bırakıldığını ve ipotekle sağlanan 74.000 liranın ödünç diye verildiğini savunmuş ve davanın reddini dilemiştir. Mahkemece, davanın reddine karar verilmiştir. 2 ) Bu duruma göre, dava, hukuksal nitelikçe borçlu bulunulmadığının tespitine karar verilmesi dileğine ilişkindir. Taraflar arasındaki uyuşmazlık da, 74.000 liralık ipoteğin ödünce mi dayandığı, yoksa teminat niteliğinde mi olduğu konusunda toplanmaktadır. Böylece çevresi belirlenen bu uyuşmazlığın doğru bir çözüme bağlanabilmesi için, taraflar arasındaki sözleşmenin niteliği ve hükümleri üzerinde durulmak gerekir. Belirtelim ki, yurdumuzda giderek kentleşme sorunu, arsa payı karşılığında kat yapımı örneklerinin uygulamada görülmesi sonucunu doğurmuştur. Dava konusu olayda da, arsa maliki davalı ile davacı ve ortağı arasında yapılan sözleşme uyarınca 570/750 pay karşılığı 3 dairenin yapımı ve teslimi borcu yüklenilmiştir. Sözleşmeye göre, davalı, 570/750 pay mülkiyetini başka bir karşılığa gerek olmadan davacı ve ortağına geçirecek, onlarda da taşınmazda apartman meydana getirerek öngörülen 3 daireyi davalıya vereceklerdir. Görülüyor ki, arsa payı karşılığında kat yapımında, inşaatçının yüklendiği kendi gereçleriyle yapı yapma ediminin karşılığını arsa maliki, arsasının bir bölümünün mülkiyetini geçirerek ödemektedir. İnşaatçının yüklendiği yapı yapma ediminde, ağır basan yön, gereçlerin tesliminden çok anlaşmaya uygun belli bir eserin yaratılması ( katların yapılması )dır. Bu nedenle, bu edim, eser ( istisna ) sözleşmesinin belirleyici özelliklerini ve buna karşılık, arsa malikinin karşı edimi, taşınmaz satımı sözleşmesinin belirleyici özelliklerini taşımaktadır. Böyle olunca, arsa payı karşılığında kat yapımını çift tipli bir karma sözleşme diye nitelemek gerekir. İlke olarak, çift tipli karma sözleşmeye, her biredimin alındığı sözleşmelerden herbirinin kuralları doğrudan doğruya uygulanır. Şu da var ki, değişik sözleşme tiplerine ilişkin kurallar birbirine ters düşerse, karşılıklı çıkarların tartılmasına göre, hakkaniyete uygun bir çözüme ulaşılmak gerekir. Demek ki, arsa maliki, inşaatçının yapı yapma ediminin karşılığını, arsanın bir bölümünün mülkiyetini geçirerek ödemektedir. Uygulamanın gözlemine dayanılarak söylemek gerekirse, bu işlem, tapuda, gerek hukuki bilgisizlik, gerek tapu memurlarının alışılanın dışında işlem yapmaktan kaçınmaları nedeniyle, çoğu kez satış olarak gösterilmekte, satış bedeli gibi belirtilen ve gerçekte ise yapı yapmak yoluyla ödenecek olan inşaatçının borcuna karşılık mülkiyeti inşaatçıya geçirilen arsa payları üzerinde, arsa maliki yararına bir ipotek kurulmaktadır. Pay mülkiyetinin böylece tapuda inşaatçı üzerine geçirilmesi ise, bağımsız bir nitelik taşımayıp, taraflar arasındaki temel ilişkinin yerine getirilmesi uğruna yapılmış bir ifa işlemi niteliğini taşır. Hukuki bilgisizlik ya da tapu memurunun işlem yönünden çıkardığı zorluklar nedeniyle, tapuda düzenlenen resmi senette, taraflar, taşınmazın bir bölümünün mülkiyetinin, arsa payı karşılığında kat yapımı sözleşmesinin yerine getirilmesi için geçirildiğini belirtmeyip, işlemi satım olarak nitelendirmeleri, işlemin açıklanan niteliğini etkilemez. Bu konuda, tarafların işlemde kullandıkları deyimlere değil Borçlar Kanunu 18'de açıklandığı üzere, gerçek ortak amaçlarına göre, sonuca ulaşmak gerekir. Dava konusu olayda da, ilkin Beyoğlu 8. Noterliğinde 5.3.1969 gün, 11099 sayı ile re'sen sözleşme yapılmış ve buna göre, 570/750 pay karşılığı 3 dairenin yapılması yüklenilmiştir. Bu sözleşmenin 3. maddesinde, açıkça, 570 payın 114.000 lira değerle kıymetlendirilip arsa maliki davalı tarafından ( bedel alınmaksızın ) inşaatçılara geçirilirken tapudaki resmi senette işlemin satış olarak gösterileceği yazılıdır. Gerçekten de tapuda 31.3.1969 gününde resmi senet düzenlenmiş, 570 pay inşaatçılara geçirilirken işlem satış olarak gösterilmiştir. Gene 5.3.1969 günlü Noter Sözleşmesinin 4. maddesinde ( müteahhit alıcılara bedel alınmaksızın satış edilecek 570 hisse üzerine mal sahibi lehine birinci derecede 114.000 liralık ipotek tesis edilecektir... ) diye yazılı bulunmuştur. İşte bu doğrultuda olarak da tapuda 31.3.1969 günlü senetle 570 pay üzerinde davalı yararına ipotek kurulmuş, ne var ki, 74.000 liranın ödünç alındığı belirtilmiştir. Oysa, noterin düzenlediği sözleşmenin 4. maddesiyle 114.000 lira ipoteğin davalının, yapılacak katların karşılığı ( 3 daire için ) inşaatçılara tapuda mülkiyetini geçireceği 570 pay üzerinde bir teminat ipoteği olarak kurulacağı öngörülmüştür. Durum böylece açık seçik tespit edildikten sonra 114.000 liralık ipoteğin 40 bin lirasının ( kanun teminat ipoteği ) ve 74.000 lirası da ( karz ipoteği ) olarak kurulacağının açıklanması ve 31.3.1969 gününde tapuda düzenlenen resmi senette ( karzen ) denmesi, 74.000 liraya ilişkin ipoteğin de teminat ipoteği olduğu gerçeğini ortadan kaldıramaz, bir yana itemez. BK. md.18'deki hüküm de, tarafların gerçek ortak amaçlarının yalnızca teminat ipoteği kurulmasına yönelik bulunduğu sonucuna ulaşılmayı zorunlu kılar. Bütün bu açıklamalar, Kadıköy İcra Memurluğunun 971/6165 sayılı dosyası ile 74.000 lira ipotekten ötürü yapılan icra kovuşturması nedeniyle davacının davalıya böyle bir ipotekli borcu olmadığını, gerek 40.000 liralık ve gerekse 74.000 liralık ipoteğin teminat ipoteği niteliğini taşıdığı gerçeğini belirgin olarak ortaya koymaktadır. Üstelik, noterde düzenlenen sözleşmenin 4. maddesinin sonunda yer alan ( anahtar tesliminde de bütün binadaki ipotekler mal sahibince kaldırılacaktır. ) hükmü de ipoteklerin teminat niteliğinde bulunduğunun belirgin bir kanıtıdır. 3 ) Dava, 74.000 liraya ilişkin ipotekli bir borcun olmadığının tespitine karar verilmesi dileğine ilişkin bulunduğundan, teminat ipoteğinin kaldırılması ( fekki ) gerekip gerekmediği, böyle bir davada araştırılamaz. Bu nedenle apartmanın tamamlanmaması ya da eksik ve kusurlu olması gerçek kabul edilse bile, bu menfi tespit davasının davacı yararına karara bağlanmasına engel sayılamaz. Yukarıda belirtildiği gibi, bu yön, teminat ipoteğinin kaldırılıp kaldırılmayacağı konusunda ele alınabilir. 4 ) işte yukarıdan beri sıralanan gerektirici nedenlerden ötürü, 74.000 liranın teminat ipoteği kapsamında olduğu anlaşıldığından, davalının 74.000 lira alacağı bulunduğu ileri sürüp icra kovuşturması yapması haksız olduğundan, davacının menfi tespit davası kabul edilerek uygun sonuç çevresinde bir karar verilmesi yerine davanın reddi sözleşmeye Usul ve Yasa’ya aykırıdır. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "TAŞINMAZ - GAYRİMENKUL SATIŞ VAADİ VE ARSA PAYI KARŞILIĞI İNŞAAT SÖZLEŞMESİ - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftasinmaz-satis-vaadi-arsa-payi-kar-mahkeme-kar-2.html",
        "title": "",
        "target": "",
        "type": "internal"
      },
      {
        "text": "GAYRİMENKUL SATIŞ VAADİ VE ARSA PAYI KARŞ İNŞ SÖZ-MAHKEME KAR-2",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?tasinmaz-satis-vaadi-arsa-payi-kar-mahkeme-kar-2.html",
        "title": "",
        "target": "_top",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "GAYRİMENKUL SATIŞ VAADİ VE ARSA PAYI KARŞ İNŞ SÖZ-MAHKEME KAR-2"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>GAYRİMENKUL SATIŞ VAADİ VE ARSA PAYI KARŞ İNŞ SÖZ-MAHKEME KAR-2</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY 15. HUKUK DAİRESİ E. 1974/26 K. 1974/111 T. 12.2.1974 &nbsp; İPOTEĞİN KALDIRILMASI ( Arsa Payı Karşılığı Kat Yapımı ) &nbsp; &nbsp;ÖZET : Arsa payı karşılığında kat yapımı\" />\n\n   <link rel=\"canonical\" content=\"noterlikrehberi.net/rehber/index.html?tasinmaz-satis-vaadi-arsa-payi-kar-mahkeme-kar-2.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"tasinmaz-satis-vaadi-arsa-payi-kar-mahkeme-kar-2.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"GAYRİMENKUL SATIŞ VAADİ VE ARSA PAYI KARŞ İNŞ SÖZ-MAHKEME KAR-2\",\n\n   mailsubject: \"Tavsiye: Noterlik Rehberi - TAŞINMAZ - GAYRİMENKUL SATIŞ VAADİ VE ARSA PAYI KARŞILIĞI İNŞAAT SÖZLEŞMESİ - MAHKEME KARARI\",\n\n   sharesubject: \"Noterlik Rehberi - TAŞINMAZ - GAYRİMENKUL SATIŞ VAADİ VE ARSA PAYI KARŞILIĞI İNŞAAT SÖZLEŞMESİ - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TASINMAZ-SATIS-VAADI-ARSA-PAYI-KAR-MAHKEME-KAR-2\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"tasinmaz-satis-vaadi-arsa-payi-kar-mahkeme-kar-2.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?tasinmaz-satis-vaadi-arsa-payi-kar-mahkeme-kar-2.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?tasinmaz-satis-vaadi-arsa-payi-kar-mahkeme-kar-2.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?tasinmaz-satis-vaadi-arsa-payi-kar-mahkeme-kar-2.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?tasinmaz-satis-vaadi-arsa-payi-kar-mahkeme-kar-2.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftasinmaz-satis-vaadi-arsa-payi-kar-mahkeme-kar-2.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>GAYRİMENKUL SATIŞ VAADİ VE ARSA PAYI KARŞ İNŞ SÖZ-MAHKEME KAR-2</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?tasinmaz-satis-vaadi-arsa-payi-kar-mahkeme-kar-2.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">TAŞINMAZ - GAYRİMENKUL SATIŞ VAADİ VE ARSA PAYI KARŞILIĞI İNŞAAT SÖZLEŞMESİ - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p>T.C.</p>\n\n<p>YARGITAY</p>\n\n<p>15. HUKUK DAİRESİ</p>\n\n<p>E. 1974/26</p>\n\n<p>K. 1974/111</p>\n\n<p>T. 12.2.1974</p>\n\n<p>&nbsp;</p>\n\n<p>İPOTEĞİN KALDIRILMASI ( Arsa Payı Karşılığı Kat Yapımı )</p>\n\n<p><span style=\"font-size: 13px; color: #000000;\">&nbsp;</span></p>\n\n<p>&nbsp;</p>\n\n<p>ÖZET : Arsa payı karşılığında kat yapımı sözleşmesi uyarınca üstenci, edimini yerine getirip kararlaştırılan daireleri iş sahibine teslim ettiğine göre, tapuda üzerine geçirilen paya konmuş ipoteğin çizimine karar verilmek gerekir.</p>\n\n<p>&nbsp;</p>\n\n<p>1 )Davacı vekili, taraflar arasında Beşiktaş 2. Noterliğinin 8.3.1972 gün, 6382 sayısı ile &quot;Re'sen satış vaadi ve inşaat&quot; sözleşmesinin düzenlendiğini ve bu sözleşme uyarınca taşınmazın bir bölümünün mülkiyetinin tapuda davacıya geçirildiğini, ne var ki, davacının edimi konusu olan 3 dairenin yapılıp teslimini sağlamak amacıyla geçirilen pay üzerine 50.000 liralık teminat ipoteğinin konulduğunu, davacının 3 daireyi yaparak davalıya teslim ettiği halde 50.000 lira için davalının icraya başvurduğunu, gönderilen ihtarnameye karşın ( rağmen ) davalının teminat ipoteğini kaldırmadığını ileri sürerek davacının borçlu olmadığının tespiti ile teminat ipoteğinin çizimine ( terkinine ) karar verilmesini istemiştir. Yerel mahkeme ise, ipoteğin teminat niteliğinde bulunmadığı gerekçesi ile davanın reddine karar vermiştir.</p>\n\n<p>&nbsp;</p>\n\n<p>2 ) Taraflar arasında, Beşiktaş 2. Noterliğince düzenlenen &quot;Re'sen satış vaadi ve inşaat&quot; sözleşmesinin yapıldığında bir uyuşmazlık yoktur. Buna göre, üstenci ( müteahhit ) davacı, belli pay mülkiyetinin geçirilmesi karşılığında, dava konusunda sözü edilen taşınmazda yapacağı apartmandan 3 dairenin teslim borcu altına girmiştir. Yurdumuzda giderek kentleşmenin hızlanması, bu tür sözleşmelerin geniş uygulama alanı bulmasına neden olmuştur. Arsa payı karşılığında kat yapımında, inşaatçının yüklendiği kendi gerekçeleriyle yapı yapma ediminin karşılığını arsa maliki, arsasının bir bölümünün mülkiyetini geçirerek ödemektedir. Böyle bir sözleşme çift tipli bir karma sözleşme diye nitelenir.</p>\n\n<p>&nbsp;</p>\n\n<p>Eser sözleşmesinde üstenci ( müteahhit ), bir eseri meydana getirmeyi ve iş sahibi de bir ücret ( karşılık ) ödemeyi yüklenir. İş sahibinin karşı-ediminin salt para ile belirlenmiş olması zorunlu değildir. Para yerine mal değeri bulunan bir eşya ya da çalışma, karşı-edimi oluşturabilir. İşte arsa payı karşılığında kat yapımı sözleşmesinde, arsa malikinin ( iş sahibinin ) karşı-edimi, eşya yani taşınmaz pay mülkiyetinin geçirilmesi yolunda kararlaştırılır.</p>\n\n<p>&nbsp;</p>\n\n<p>Yukarıdaki bilgilerin ışığı altında şu sonuçlara ulaşılmak gerekir: Dava konusu olayda, taraflar arasında arsa payı karşılığında kat yapımı sözleşmesi kurulmuştur. Buna göre, arsa maliki arsasının bir bölümünün mülkiyetini davacıya geçirecek, davacı da arsa üzerinde apartman yapıp üç daireyi davalıya teslim edecektir. Gerçekten davalı, bu sözleşme uyarınca tapuda, 110/170 pay mülkiyetini davacıya geçirmiş, bu işlem satış gibi gösterilip davacıya geçirilen pay üzerine 50.000 lira için ipotek konulmuştur. Oysa, taraflar arasında düzenlenen sözleşmede, davacıya geçirilen pay mülkiyetinin karşılığının, davacının yapacağı apartmandaki üç dairenin teslimi ile ödeneceği açıkça yazılmış bulunmaktadır. O kadar ki, davalı vekili de 27.3.1974 günlü dilekçesinde, üç dairenin yapılıp davalıya teslim edildiğini ve bu daireler için bir para ödenmediğini, 8.3.1972 gün, 6382 sayılı &quot;re'sen satış vaadi ve inşaat&quot; sözleşmesi karşılığında verildiğini kabul ve ikrar etmiştir. Bu duruma göre, davacı sözleşme ile yüklendiği üç daireyi yapıp teslim borcunu yerine getirmiştir. Davalının, tapuda davacıya geçirdiği pay mülkiyeti, bu üç dairenin karşı-edimini oluşturmuştur. Üstelik tapuda pay mülkiyetinin geçirilmesi sırasında tarafların kullandıkları sözlerin anlamı BK. md.18'deki kurala uygun olarak değerlendirilmek ve yorumlanmak gerekir. Demek ki, davalının tapuda davacıya geçirdiği pay mülkiyetinin karşılığı yapılıp teslim edilen üç daire ile ödenmiş bulunduğundan 50.000 liralık ipoteğin &quot;satış bedeli karşılığında tesis edildiği&quot; yollu yerel mahkeme kararı, hukuksal dayanaktan yoksun kalmaktadır. Gerçekte ise, 50.000 liralık ipoteğin davacıya mülkiyeti geçirilen pay üzerinde konulmasının amacı, davacının yapıyı tamamlayarak üç dairenin davalıya teslimini güvence altına almaktır ki, burada, &quot;teminat ipoteği&quot; söz konusudur. Durumun böyle olmasına ve davacının yapıyı tamamlayıp üç daireyi davalıya teslim ettiğinin anlaşılmasına göre, bu ipoteğin çizimine ( terkinine ) ve davacının davalıya borçlu olmadığının saptanmasına &quot;tespitine&quot; karar verilmek gerekir. Öyleyse, yerel mahkeme kararı bozulmalıdır.</p>\n\n<p>&nbsp;</p>\n\n<p>İPOTEĞİN KALDIRILMASI ( Noksan İşlerin Parası Dışında Kalan Bölümü )</p>\n\n<p>Noksan işler, eserin maksada uygun kullanılmasına ve kabulüne engel olmadığından, ipoteğin, bu noksan işlerin parası dışında kalan bölümünün serbest bırakılması gerekir.</p>\n\n<p>Davacı müteahhit yapım sözleşmesinin kendisine yüklediği borcu gereği gibi yerine getirerek davalı tarafa meydana getirdiği eseri 1972 yılında teslim ettiği anlaşılmıştır.</p>\n\n<p>Bilirkişi raporunun 4 üncü maddesinde belirtilen 1000, 5 inci maddenin e bendinde açıklanan 150 liralık noksan işlerin eserin maksada uygun biçimde kullanılmasına ve davalılar tarafından kabulüne engel teşkil etmeyecek derecede bulunduğu, B.K.’nun 360 ıncı maddesi uyarınca davalıların payına isabet eden bu noksan işlerden ötürü davacı istihkakının kesilmesi gerektiği ve ipoteğin bu nispetler dışında kalan bölümünün serbest bırakılması icabettiği düşünülmeden karar yerinde açıklanan sebeplerle davanın reddine karar verilmesinde isabet görülmemiştir.</p>\n\n<p>TEMİNAT İPOTEĞİ ( Arsa Payı Karşılığı Kat Yapımı ) - KARZ İPOTEĞİ MENFİ TESPİT DAVASI ( Teminat İpoteği )</p>\n\n<p>Arsa payı karşılığında kat yapımı sözleşmesi uyarınca pay mülkiyetinin üstenciye geçirilmesi, teslimi yüklenilen dairelerin karşılığıdır. Bu pay üzerine arsa maliki lehine konan ipotek, teminat ipoteği niteliğindedir. Resmi senedde &quot;karzen&quot; denmesi, bu gerçeği etkilemez.</p>\n\n<p>1 ) Davacı vekili, taraflar arasında Beyoğlu 8. Noterlikçe 5.3.1969 gün, 11099 sayı ile düzenlenen bir sözleşme yapıldığını, buna göre davalının taşınmazında meydana getirilmesi yüklenilen apartmanın 3 dairesinin verilmesi karşılığı olarak 570/750 pay mülkiyetinin geçirildiğini, bu paya 114.000 lira değer belirtilip tapuda gereken işlemin yapıldığını, bu tutar için 570/750 pay üzerine ipotek konulduğunu, buna karşın, davalının 74.000 lira ipotek nedeniyle Kadıköy İcra Memurluğunun 971/6165 sayılı dosyası ile kovuşturmağa giriştiğini, gerçekte bir ödünç alma söz konusu olmadığını ileri sürerek 74.000 lira ipotekten ötürü borçlu bulunmadığının tespitine karar verilmesini istemiştir. Davalı vekili ise, yapının tamamlanmadığını, eksik bırakıldığını ve ipotekle sağlanan 74.000 liranın ödünç diye verildiğini savunmuş ve davanın reddini dilemiştir. Mahkemece, davanın reddine karar verilmiştir.</p>\n\n<p>2 ) Bu duruma göre, dava, hukuksal nitelikçe borçlu bulunulmadığının tespitine karar verilmesi dileğine ilişkindir. Taraflar arasındaki uyuşmazlık da, 74.000 liralık ipoteğin ödünce mi dayandığı, yoksa teminat niteliğinde mi olduğu konusunda toplanmaktadır. Böylece çevresi belirlenen bu uyuşmazlığın doğru bir çözüme bağlanabilmesi için, taraflar arasındaki sözleşmenin niteliği ve hükümleri üzerinde durulmak gerekir.</p>\n\n<p>Belirtelim ki, yurdumuzda giderek kentleşme sorunu, arsa payı karşılığında kat yapımı örneklerinin uygulamada görülmesi sonucunu doğurmuştur. Dava konusu olayda da, arsa maliki davalı ile davacı ve ortağı arasında yapılan sözleşme uyarınca 570/750 pay karşılığı 3 dairenin yapımı ve teslimi borcu yüklenilmiştir. Sözleşmeye göre, davalı, 570/750 pay mülkiyetini başka bir karşılığa gerek olmadan davacı ve ortağına geçirecek, onlarda da taşınmazda apartman meydana getirerek öngörülen 3 daireyi davalıya vereceklerdir. Görülüyor ki, arsa payı karşılığında kat yapımında, inşaatçının yüklendiği kendi gereçleriyle yapı yapma ediminin karşılığını arsa maliki, arsasının bir bölümünün mülkiyetini geçirerek ödemektedir. İnşaatçının yüklendiği yapı yapma ediminde, ağır basan yön, gereçlerin tesliminden çok anlaşmaya uygun belli bir eserin yaratılması ( katların yapılması )dır. Bu nedenle, bu edim, eser ( istisna ) sözleşmesinin belirleyici özelliklerini ve buna karşılık, arsa malikinin karşı edimi, taşınmaz satımı sözleşmesinin belirleyici özelliklerini taşımaktadır. Böyle olunca, arsa payı karşılığında kat yapımını çift tipli bir karma sözleşme diye nitelemek gerekir. İlke olarak, çift tipli karma sözleşmeye, her biredimin alındığı sözleşmelerden herbirinin kuralları doğrudan doğruya uygulanır. Şu da var ki, değişik sözleşme tiplerine ilişkin kurallar birbirine ters düşerse, karşılıklı çıkarların tartılmasına göre, hakkaniyete uygun bir çözüme ulaşılmak gerekir. Demek ki, arsa maliki, inşaatçının yapı yapma ediminin karşılığını, arsanın bir bölümünün mülkiyetini geçirerek ödemektedir. Uygulamanın gözlemine dayanılarak söylemek gerekirse, bu işlem, tapuda, gerek hukuki bilgisizlik, gerek tapu memurlarının alışılanın dışında işlem yapmaktan kaçınmaları nedeniyle, çoğu kez satış olarak gösterilmekte, satış bedeli gibi belirtilen ve gerçekte ise yapı yapmak yoluyla ödenecek olan inşaatçının borcuna karşılık mülkiyeti inşaatçıya geçirilen arsa payları üzerinde, arsa maliki yararına bir ipotek kurulmaktadır. Pay mülkiyetinin böylece tapuda inşaatçı üzerine geçirilmesi ise, bağımsız bir nitelik taşımayıp, taraflar arasındaki temel ilişkinin yerine getirilmesi uğruna yapılmış bir ifa işlemi niteliğini taşır. Hukuki bilgisizlik ya da tapu memurunun işlem yönünden çıkardığı zorluklar nedeniyle, tapuda düzenlenen resmi senette, taraflar, taşınmazın bir bölümünün mülkiyetinin, arsa payı karşılığında kat yapımı sözleşmesinin yerine getirilmesi için geçirildiğini belirtmeyip, işlemi satım olarak nitelendirmeleri, işlemin açıklanan niteliğini etkilemez. Bu konuda, tarafların işlemde kullandıkları deyimlere değil Borçlar Kanunu 18'de açıklandığı üzere, gerçek ortak amaçlarına göre, sonuca ulaşmak gerekir.</p>\n\n<p>Dava konusu olayda da, ilkin Beyoğlu 8. Noterliğinde 5.3.1969 gün, 11099 sayı ile re'sen sözleşme yapılmış ve buna göre, 570/750 pay karşılığı 3 dairenin yapılması yüklenilmiştir. Bu sözleşmenin 3. maddesinde, açıkça, 570 payın 114.000 lira değerle kıymetlendirilip arsa maliki davalı tarafından ( bedel alınmaksızın ) inşaatçılara geçirilirken tapudaki resmi senette işlemin satış olarak gösterileceği yazılıdır. Gerçekten de tapuda 31.3.1969 gününde resmi senet düzenlenmiş, 570 pay inşaatçılara geçirilirken işlem satış olarak gösterilmiştir. Gene 5.3.1969 günlü Noter Sözleşmesinin 4. maddesinde ( müteahhit alıcılara bedel alınmaksızın satış edilecek 570 hisse üzerine mal sahibi lehine birinci derecede 114.000 liralık ipotek tesis edilecektir... ) diye yazılı bulunmuştur. İşte bu doğrultuda olarak da tapuda 31.3.1969 günlü senetle 570 pay üzerinde davalı yararına ipotek kurulmuş, ne var ki, 74.000 liranın ödünç alındığı belirtilmiştir. Oysa, noterin düzenlediği sözleşmenin 4. maddesiyle 114.000 lira ipoteğin davalının, yapılacak katların karşılığı ( 3 daire için ) inşaatçılara tapuda mülkiyetini geçireceği 570 pay üzerinde bir teminat ipoteği olarak kurulacağı öngörülmüştür. Durum böylece açık seçik tespit edildikten sonra 114.000 liralık ipoteğin 40 bin lirasının ( kanun teminat ipoteği ) ve 74.000 lirası da ( karz ipoteği ) olarak kurulacağının açıklanması ve 31.3.1969 gününde tapuda düzenlenen resmi senette ( karzen ) denmesi, 74.000 liraya ilişkin ipoteğin de teminat ipoteği olduğu gerçeğini ortadan kaldıramaz, bir yana itemez. BK. md.18'deki hüküm de, tarafların gerçek ortak amaçlarının yalnızca teminat ipoteği kurulmasına yönelik bulunduğu sonucuna ulaşılmayı zorunlu kılar.</p>\n\n<p>Bütün bu açıklamalar, Kadıköy İcra Memurluğunun 971/6165 sayılı dosyası ile 74.000 lira ipotekten ötürü yapılan icra kovuşturması nedeniyle davacının davalıya böyle bir ipotekli borcu olmadığını, gerek 40.000 liralık ve gerekse 74.000 liralık ipoteğin teminat ipoteği niteliğini taşıdığı gerçeğini belirgin olarak ortaya koymaktadır. Üstelik, noterde düzenlenen sözleşmenin 4. maddesinin sonunda yer alan ( anahtar tesliminde de bütün binadaki ipotekler mal sahibince kaldırılacaktır. ) hükmü de ipoteklerin teminat niteliğinde bulunduğunun belirgin bir kanıtıdır.</p>\n\n<p>3 ) Dava, 74.000 liraya ilişkin ipotekli bir borcun olmadığının tespitine karar verilmesi dileğine ilişkin bulunduğundan, teminat ipoteğinin kaldırılması ( fekki ) gerekip gerekmediği, böyle bir davada araştırılamaz. Bu nedenle apartmanın tamamlanmaması ya da eksik ve kusurlu olması gerçek kabul edilse bile, bu menfi tespit davasının davacı yararına karara bağlanmasına engel sayılamaz. Yukarıda belirtildiği gibi, bu yön, teminat ipoteğinin kaldırılıp kaldırılmayacağı konusunda ele alınabilir.</p>\n\n<p>4 ) işte yukarıdan beri sıralanan gerektirici nedenlerden ötürü, 74.000 liranın teminat ipoteği kapsamında olduğu anlaşıldığından, davalının 74.000 lira alacağı bulunduğu ileri sürüp icra kovuşturması yapması haksız olduğundan, davacının menfi tespit davası kabul edilerek uygun sonuç çevresinde bir karar verilmesi yerine davanın reddi sözleşmeye Usul ve Yasa’ya aykırıdır.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"tasinmaz-satis-vaadi-arsa-payi-kar-mahkeme-kar-2.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:28:06.892167"
}