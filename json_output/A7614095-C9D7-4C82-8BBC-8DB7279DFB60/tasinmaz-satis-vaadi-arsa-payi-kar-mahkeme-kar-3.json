{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\tasinmaz-satis-vaadi-arsa-payi-kar-mahkeme-kar-3.html",
    "title": "GAYRİMENKUL SATIŞ VAADİ VE ARSA PAYI KARŞ İNŞ SÖZ-MAHKEME KAR-3",
    "description": "T. C. YARGITAY 15. HUKUK DAİRESİ E. 1980/1990 K. 1980/2594 T. 4.12.1980   ÖZET : Yanlar arasındaki arsa payı karşılığında kat yapımı sözleşmesi iki tipli karma bir sözleşmed",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ GAYRİMENKUL SATIŞ VAADİ VE ARSA PAYI KARŞ İNŞ SÖZ-MAHKEME KAR-3 Email Gönder GAYRİMENKUL SATIŞ VAADİ VE ARSA PAYI KARŞ İNŞ SÖZ-MAHKEME KAR-3 << Fihrist-Ana sayfa >> TAŞINMAZ - GAYRİMENKUL SATIŞ VAADİ VE ARSA PAYI KARŞILIĞI İNŞAAT SÖZLEŞMESİ - MAHKEME KARARI T. C. YARGITAY 15. HUKUK DAİRESİ E. 1980/1990 K. 1980/2594 T. 4.12.1980 ÖZET : Yanlar arasındaki arsa payı karşılığında kat yapımı sözleşmesi iki tipli karma bir sözleşmedir. Bu sözleşmeyle bir yandan taşınmaz maldaki belli bir payın mülkiyetinin öbür yana geçirilmesi, diğer yandan bir eserin yapımı öngörülmüştür. Taşınmazdaki belli bir payın diğer yana geçirilmesine yönelik sözleşme kamusal biçimde düzenlenmemişse geçersizdir. Geçersiz sözleşmenin söz konusu olması durumunda ise nedensiz zenginleşme kuralları uyarınca geri verme borcu doğar. Nedensiz zenginleşmeden ötürü açılacak dava zarara uğrayan yanın verdiğini geri almaya hakkı olduğunu öğrendiği günden başlayarak bir yıl geçmesiyle ve her halde bu hakkın doğduğu günden başlayarak on yıl geçmesiyle düşmüş olur. DAVA : Taraflar arasındaki davanın ( Gaziantep Üçüncü Asliye Hukuk Hakimliği ) nce görülerek zamanaşımı nedeniyle davanın reddine dair verilen 24.6.1980 tarih ve 798/439 sayılı hükmün duruşmalı olarak temyizen incelenmesi davacı avukatları tarafından istenmiş olmakla, dosyadaki kağıtlar okundu, gereği konuşulup düşünüldü: KARAR : Bayındırlık Bakanlığı 1979 birim fiyatlarına göre Gaziantep Akyol Mahallesi ada 1370, parsel 67 deki binaya yapılan masraf ve malzeme bedeli 4.471.051 lira 41 kuruş zarar-ziyan ile mahrum kalınan kar 1.117.762 lira 85 kuruş ki toplam 5.588.814 lira 26 kuruşun davalı Emine'den ödetilmesini davacı vekili 13.12.1979 tarihli dilekçesi ile dava etmiş, davalı vekilleri de 31.12.1979 günlü cevap dilekçesinde tafsilatı ile yazılı olduğu üzere davanın zamanaşımı yönünden ayrıca mahrum kalınan kar, masraf, malzeme bedeli iddialarının da mesnetsiz olduğundan reddini savunmuştur. Mahalli mahkeme, davacının M.K.’nun 650. maddesine göre açmış olduğu tescil davası zamanaşımını kesici nitelikte olmadığından, sözleşmenin bozulması ile 13.12.1979 dava tarihi arasında bir seneden fazla bir zamanın geçmiş olması sebebiyle davanın zamanaşımı sebebiyle reddine karar vermiştir. Hüküm davacı tarafından temyiz olunmuştur. Davacı müteahhit Halil ile davalı arsa sahibi Emine arasında mülkiyeti davalıya ait Gaziantep Akyol Mahallesi, 1370 ada, 67 parselde 640 m2 büyüklüğünde arsa üzerine daire karşılığı bina yapımı hususunda Gaziantep Üçüncü Noterliği'nde 23.9.1975 tarih 21038 sayılı \" özel inşaat mukavelesi\" ile kurulan eser sözleşmesi düzenleme biçiminde ( re'sen ) olmayıp parmak izi ve imza tasdiki suretiyle yapılmıştır. Arsa payı karşılığında daire yapım sözleşmesi çift tipli karma bir sözleşmedir. Noter tarafından düzenleme biçiminde ( re'sen ) yapılmış olursa, geçerli sonuçlar doğurur. Bir kısım dairelerin kaydının davacı müteahhit adına geçirilmesini hedef tutan sözleşmenin B.K.’nun 213 ve M.K.’nun 634 ve 1512 sayılı Noterlik Kanunu’nun 60/b-3. maddesince resmi şekilde yapılma zorunluluğu vardır. Geçersiz sözleşmenin söz konusu olması durumunda ise sebepsiz iktisap nedensiz zenginleşme- kuralları uyarınca geri verme borcu doğar. Davacının, davalı Emine'nin mal varlığına kattığı değer ve çoğalma B.K.’nun 61. maddesi ve onu takip eden hükümler çevresinde belli edilmelidir. Haksız surette mal iktisabından - sebepsiz zenginleşmeden- dolayı açılacak dava, zarara uğrayan tarafın verdiğini geri almaya hakkı olduğunu ittilaı-bildiği- tarihinden itibaren bir sene geçmesiyle ve her halde bu hakkın doğduğu tarihten itibaren on senenin geçmesiyle düşmüş olur. Davacı Halil Asaf Turhan Mirkelam 22.2.1979 tarihinde \"...davalıya ait Gaziantep Vilayeti Akyol Mahallesi kütük 1983, ada 1370, pafta 36, parsel 67 de kayıtlı gayrimenkulün tapu kaydının iptali ile Medeni Kanun’un 650. maddesince namına tapuya tescilini\" dava etmiştir. ( Gaziantep Üçüncü Asliye Hukuk E.1979/166, K. 1979/318 ). Bu tarih, yani 22.2.1979 günü sözleşmenin geçersizliğine, verdiğini geri almaya hakkı olduğunun ittilaı - bildiği- tarihtir. Davacının masraf, malzeme bedeli, kar mahrumiyeti olarak 5.588.814 lira 26 kuruşun ödetilmesi konusundaki davanın tarihi ise 13.12.1979 günleri arasında bir sene geçmemiş olduğundan mahkemece davanın görülmesi ve hasıl olacak uygun sonuç dairesinde karar verilmesi gerekirken yazılı şekilde davanın zamanaşımından reddi Usul ve Kanun’a aykırı görülmüştür. SONUÇ : Yukarıda açıklanan sebeplerle kararın davacı yararına ( BOZULMASINA ), 3000 lira duruşma vekalet ücretinin davalıdan alınarak davacıya verilmesine, ödediği temyiz peşin harcının istek olursa davacılara iadesine, oybirliğiyle karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "TAŞINMAZ - GAYRİMENKUL SATIŞ VAADİ VE ARSA PAYI KARŞILIĞI İNŞAAT SÖZLEŞMESİ - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftasinmaz-satis-vaadi-arsa-payi-kar-mahkeme-kar-3.html",
        "title": "",
        "target": "",
        "type": "internal"
      },
      {
        "text": "GAYRİMENKUL SATIŞ VAADİ VE ARSA PAYI KARŞ İNŞ SÖZ-MAHKEME KAR-3",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?tasinmaz-satis-vaadi-arsa-payi-kar-mahkeme-kar-3.html",
        "title": "",
        "target": "_top",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "GAYRİMENKUL SATIŞ VAADİ VE ARSA PAYI KARŞ İNŞ SÖZ-MAHKEME KAR-3"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>GAYRİMENKUL SATIŞ VAADİ VE ARSA PAYI KARŞ İNŞ SÖZ-MAHKEME KAR-3</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T. C. YARGITAY 15. HUKUK DAİRESİ E. 1980/1990 K. 1980/2594 T. 4.12.1980 &nbsp; ÖZET : Yanlar arasındaki arsa payı karşılığında kat yapımı sözleşmesi iki tipli karma bir sözleşmed\" />\n\n   <link rel=\"canonical\" content=\"noterlikrehberi.net/rehber/index.html?tasinmaz-satis-vaadi-arsa-payi-kar-mahkeme-kar-3.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"tasinmaz-satis-vaadi-arsa-payi-kar-mahkeme-kar-3.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"GAYRİMENKUL SATIŞ VAADİ VE ARSA PAYI KARŞ İNŞ SÖZ-MAHKEME KAR-3\",\n\n   mailsubject: \"Tavsiye: Noterlik Rehberi - TAŞINMAZ - GAYRİMENKUL SATIŞ VAADİ VE ARSA PAYI KARŞILIĞI İNŞAAT SÖZLEŞMESİ - MAHKEME KARARI\",\n\n   sharesubject: \"Noterlik Rehberi - TAŞINMAZ - GAYRİMENKUL SATIŞ VAADİ VE ARSA PAYI KARŞILIĞI İNŞAAT SÖZLEŞMESİ - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TASINMAZ-SATIS-VAADI-ARSA-PAYI-KAR-MAHKEME-KAR-3\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"tasinmaz-satis-vaadi-arsa-payi-kar-mahkeme-kar-3.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?tasinmaz-satis-vaadi-arsa-payi-kar-mahkeme-kar-3.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?tasinmaz-satis-vaadi-arsa-payi-kar-mahkeme-kar-3.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?tasinmaz-satis-vaadi-arsa-payi-kar-mahkeme-kar-3.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?tasinmaz-satis-vaadi-arsa-payi-kar-mahkeme-kar-3.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftasinmaz-satis-vaadi-arsa-payi-kar-mahkeme-kar-3.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>GAYRİMENKUL SATIŞ VAADİ VE ARSA PAYI KARŞ İNŞ SÖZ-MAHKEME KAR-3</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?tasinmaz-satis-vaadi-arsa-payi-kar-mahkeme-kar-3.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">TAŞINMAZ - GAYRİMENKUL SATIŞ VAADİ VE ARSA PAYI KARŞILIĞI İNŞAAT SÖZLEŞMESİ - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p>T. C.</p>\n\n<p>YARGITAY</p>\n\n<p>15. HUKUK DAİRESİ</p>\n\n<p>E. 1980/1990</p>\n\n<p>K. 1980/2594</p>\n\n<p>T. 4.12.1980</p>\n\n<p>&nbsp;</p>\n\n<p>ÖZET : Yanlar arasındaki arsa payı karşılığında kat yapımı sözleşmesi iki tipli karma bir sözleşmedir.</p>\n\n<p>Bu sözleşmeyle bir yandan taşınmaz maldaki belli bir payın mülkiyetinin öbür yana geçirilmesi, diğer yandan bir eserin yapımı öngörülmüştür.</p>\n\n<p>Taşınmazdaki belli bir payın diğer yana geçirilmesine yönelik sözleşme kamusal biçimde düzenlenmemişse geçersizdir.</p>\n\n<p>Geçersiz sözleşmenin söz konusu olması durumunda ise nedensiz zenginleşme kuralları uyarınca geri verme borcu doğar. Nedensiz zenginleşmeden ötürü açılacak dava zarara uğrayan yanın verdiğini geri almaya hakkı olduğunu öğrendiği günden başlayarak bir yıl geçmesiyle ve her halde bu hakkın doğduğu günden başlayarak on yıl geçmesiyle düşmüş olur.</p>\n\n<p>&nbsp;</p>\n\n<p>DAVA : Taraflar arasındaki davanın ( Gaziantep Üçüncü Asliye Hukuk Hakimliği ) nce görülerek zamanaşımı nedeniyle davanın reddine dair verilen 24.6.1980 tarih ve 798/439 sayılı hükmün duruşmalı olarak temyizen incelenmesi davacı avukatları tarafından istenmiş olmakla, dosyadaki kağıtlar okundu, gereği konuşulup düşünüldü:</p>\n\n<p>KARAR : Bayındırlık Bakanlığı 1979 birim fiyatlarına göre Gaziantep Akyol Mahallesi ada 1370, parsel 67 deki binaya yapılan masraf ve malzeme bedeli 4.471.051 lira 41 kuruş zarar-ziyan ile mahrum kalınan kar 1.117.762 lira 85 kuruş ki toplam 5.588.814 lira 26 kuruşun davalı Emine'den ödetilmesini davacı vekili 13.12.1979 tarihli dilekçesi ile dava etmiş, davalı vekilleri de 31.12.1979 günlü cevap dilekçesinde tafsilatı ile yazılı olduğu üzere davanın zamanaşımı yönünden ayrıca mahrum kalınan kar, masraf, malzeme bedeli iddialarının da mesnetsiz olduğundan reddini savunmuştur.</p>\n\n<p>Mahalli mahkeme, davacının M.K.’nun 650. maddesine göre açmış olduğu tescil davası zamanaşımını kesici nitelikte olmadığından, sözleşmenin bozulması ile 13.12.1979 dava tarihi arasında bir seneden fazla bir zamanın geçmiş olması sebebiyle davanın zamanaşımı sebebiyle reddine karar vermiştir.</p>\n\n<p>Hüküm davacı tarafından temyiz olunmuştur.</p>\n\n<p>Davacı müteahhit Halil ile davalı arsa sahibi Emine arasında mülkiyeti davalıya ait Gaziantep Akyol Mahallesi, 1370 ada, 67 parselde 640 m2 büyüklüğünde arsa üzerine daire karşılığı bina yapımı hususunda Gaziantep Üçüncü Noterliği'nde 23.9.1975 tarih 21038 sayılı &quot; özel inşaat mukavelesi&quot; ile kurulan eser sözleşmesi düzenleme biçiminde ( re'sen ) olmayıp parmak izi ve imza tasdiki suretiyle yapılmıştır.</p>\n\n<p>Arsa payı karşılığında daire yapım sözleşmesi çift tipli karma bir sözleşmedir. Noter tarafından düzenleme biçiminde ( re'sen ) yapılmış olursa, geçerli sonuçlar doğurur. Bir kısım dairelerin kaydının davacı müteahhit adına geçirilmesini hedef tutan sözleşmenin B.K.’nun 213 ve M.K.’nun 634 ve 1512 sayılı Noterlik Kanunu’nun 60/b-3. maddesince resmi şekilde yapılma zorunluluğu vardır. Geçersiz sözleşmenin söz konusu olması durumunda ise sebepsiz iktisap nedensiz zenginleşme- kuralları uyarınca geri verme borcu doğar. Davacının, davalı Emine'nin mal varlığına kattığı değer ve çoğalma B.K.’nun 61. maddesi ve onu takip eden hükümler çevresinde belli edilmelidir.</p>\n\n<p>Haksız surette mal iktisabından - sebepsiz zenginleşmeden- dolayı açılacak dava, zarara uğrayan tarafın verdiğini geri almaya hakkı olduğunu ittilaı-bildiği- tarihinden itibaren bir sene geçmesiyle ve her halde bu hakkın doğduğu tarihten itibaren on senenin geçmesiyle düşmüş olur.</p>\n\n<p>Davacı Halil Asaf Turhan Mirkelam 22.2.1979 tarihinde &quot;...davalıya ait Gaziantep Vilayeti Akyol Mahallesi kütük 1983, ada 1370, pafta 36, parsel 67 de kayıtlı gayrimenkulün tapu kaydının iptali ile Medeni Kanun’un 650. maddesince namına tapuya tescilini&quot; dava etmiştir. ( Gaziantep Üçüncü Asliye Hukuk E.1979/166, K. 1979/318 ). Bu tarih, yani 22.2.1979 günü sözleşmenin geçersizliğine, verdiğini geri almaya hakkı olduğunun ittilaı - bildiği- tarihtir. Davacının masraf, malzeme bedeli, kar mahrumiyeti olarak 5.588.814 lira 26 kuruşun ödetilmesi konusundaki davanın tarihi ise 13.12.1979 günleri arasında bir sene geçmemiş olduğundan mahkemece davanın görülmesi ve hasıl olacak uygun sonuç dairesinde karar verilmesi gerekirken yazılı şekilde davanın zamanaşımından reddi Usul ve Kanun’a aykırı görülmüştür.</p>\n\n<p>SONUÇ : Yukarıda açıklanan sebeplerle kararın davacı yararına ( BOZULMASINA ), 3000 lira duruşma vekalet ücretinin davalıdan alınarak davacıya verilmesine, ödediği temyiz peşin harcının istek olursa davacılara iadesine, oybirliğiyle karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"tasinmaz-satis-vaadi-arsa-payi-kar-mahkeme-kar-3.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:28:06.993687"
}