{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\tasinmaz-satis-vaadi-mahkeme-kar-1.html",
    "title": "ARSA ÜZERİNDEKİ BİNANIN YIKIMI İLE İLGİLİ İKMAL HAK",
    "description": "FİHRİST    DANIŞTAY KAR.   BÖLGE ADLİYE MAH. KAR.   YARGITAY KAR.   YEREL MAHKEME KAR.",
    "keywords": [
      "ARSA ÜZERİNDEKİ BİNANIN YIKIMI İLE İLGİLİ İKMAL HAK. MAHKEME KARARI"
    ],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ ARSA ÜZERİNDEKİ BİNANIN YIKIMI İLE İLGİLİ İKMAL HAK Email Gönder ARSA ÜZERİNDEKİ BİNANIN YIKIMI İLE İLGİLİ İKMAL HAK << Fihrist-Ana sayfa >> ARSA ÜZERİNDEKİ BİNANIN YIKIMI İLE İLGİLİ İKMAL HAK. MAHKEME KARARI FİHRİST DANIŞTAY KAR.   BÖLGE ADLİYE MAH. KAR.   YARGITAY KAR.   YEREL MAHKEME KAR. Kat karşılığı veya hasılat paylaşımı inşaat, alt müteahhitlik ile danışmanlık veya yapı denetim sözleşmelerinde damga vergisi nispetinin sıfır \"0\" olarak tespiti hakkındaki 2017/5 sayılı genelge ile birlikte değerlendirilmelidir. İZMİR NOTER ODASI BAŞKANLIĞI’NA İzmir 30.noterliğinden emekli olduktan sonra İzmir 30. Noteri olarak görev yaparken düzenlediğimiz ……tarih ve…… yevmiye numaralı Düzenleme biçimde satış vaadi ve kat karşılığı inşaat sözleşmesi/sözleşmeleri ile ilgili olarak Adalet Müfettişi tarafından yapılan denetimde eksik Noter Harcı ve Damga Vergisi tahsil ettiğimiz iddiası ile Gaziemir Vergi Dairesine ihbar yapılmıştır. Adalet Müfettişi İhbarını; TNB tarafından yayınlanan 2007/6 Sayılı genelgeye dayandırmıştır. Genelgede kat karşılığı inşaat sözleşmelerinin KAT KARŞILIĞI İNŞAATA TAHSİS OLUNAN ARSANIN İŞLEM TARİHİNDEKİ EMLAK VERGİSİNE ESAS DEĞERİNİN İLGİLİ BELEDİYEDEN TEMİN EDİLECEK BİR YAZI İLE BELGELENDİRMEK SURETİYLE TANZİMİNİN VEYA TARAFLARCA DAHA YÜKSEK BİR DEĞER BEYAN EDİLMİŞ İSE BU DEĞERİN ESAS ALINMASI” gerektiği Açık biçimde belirtilmiştir. Genelge doğrultusunda noterliğimde işlem yapılırken ilgili belediyeden emlak beyannamelerine yönelik yazı istenmiş ve bize gönderilen yazılarda emlak beyannamelerinde eğer arsa üzerinde bina var ise binaların emlak değerleri dikkate alınmadan, sadece arsa beyan değerleri dikkate alınarak o bedel üzerinden nisbi oranda noter harcı ve damga vergisi tahsil edilmiştir. Ancak müfettiş tarafından yapmış olduğumuz uygulama devleti zarara uğrattığımız iddiası ile hatalı bulunmuş, emlak beyannamesinde yer alan bina değerlerinin de dikkate alınması gerektiği söylenmiş, bu eksiklikleri ödememin ise söz konusu olmadığı kendisine bildirilmiştir. Selefim Ahmet Zor, da aynı tutumu sergilemiştir. Müfettiş tarafından gerek benim, gerekse selefim Ahmet Zor hakkında vergi dairesine ihbar yapılmıştır. Vergi dairesinden, benden önce görev yapması nedeniyle selefim Ahmet Zor adına ceza ihbarnameleri hazırlanmış, yaptığı işlemlerde eksik tahsil edilen noter harcı ve damga vergisinin, vergi ziyaı cezası ile birlikte ödenmesi istenmiş, bana henüz ceza ihbarnamesi gönderilmediğinden hazırladığımız dava dilekçesi ile Ahmet Zor tarafından, ceza ihbarnamelerinin iptali istemi ile İzmir 1. Vergi Mahkemesine dava açılmıştır. Açılan dava sonunda dava dilekçesi davalı idareye tebliğ edilmiş ve davalı idare Ahmet Zor adına salınan ceza ihbarnamelerini terkin ederek ortadan kaldırmıştır. Yani davalı idare bu terkin işlemi ile sadece arsa beyan değeri üzerinden nisbi oranda harç ve damga vergisi alınacağını kabul etmiştir. Vergi Dairesinin kendi başına bu ceza ihbarnamelerini terkin etmesi mümkün değildir. Terkin işlemi Geliri İdaresi Başkanlığından alınan görüş doğrultusunda yapılmıştır. Yazımız ekinde yer alan 3 adet 1. Vergi Mahkemesi Kararının Türkiye Noterler Birliğine iletilmesini, ayrıca Adalet Bakanlığı Teftiş Kurulu Başkanlığına da kararların TNB tarafından bildirilmesini talep etmekteyim. Kararlar doğrultusunda Teftiş Kurulu Başkanlığının bu konuya ilişkin hatalı tutumunun da düzeltilmesi gerektiği ortadadır. Gereğini saygı ile dilerim. 15.01.2016 BESALET TUFANYAZICI - EMEKLİ NOTER DAVACI : Besalet Tufanyazıcı Yenikale Mah. İsmail Cem Sok. Palma-Residance F3 Blok 22/5 Narlıdere-İzmir T.C.Kimlik No: 44155923890 DAVALI : DAVA KONUSU VERGİNİN Türü : Miktarı : Dönemi : DAVA KONUSU CEZANIN Türü : Miktarı : Dönemi : MÜKELLEF HESAP NO : İHBARNAMENİN Tarihi : Numarası : Tebliğ Tarihi : DAVA KONUSU : ……. Tarihli ve ….. Nolu ihbarname(EK.1) ile tarafımdan istenen vergi ve cezanın aşağıda açıklayacağımız nedenlerle kaldırılması talebinden ibarettir. AÇIKLAMALAR : İzmir 30. Noteri olarak görev yaparken düzenlediğimiz ……..tarih ve…… yevmiye numaralı Düzenleme biçimde satış vaadi ve kat karşılığı inşaat sözleşmesi(EK.2) ile ilgili olarak Adalet Müfettişi tarafından yapılan denetimde eksik Noter Harcı ve Damga Vergisi tahsil ettiğimiz iddiası ile ……. Vergi Dairesine ihbar yapılmıştır. Adalet Müfettişi İhbarını; TNB tarafından yayınlanan 2007/6…… Sayılı genelgeye dayandırmıştır.(EK.3) Türkiye Noterler Birliği Yönetim Kurulu tarafından “Düzenleme biçimde satış vaadi ve kat karşılığı inşaat sözleşmelerinde gösterilecek olan değer ile ilgili olarak noterler açısından sorunlar yaşandığı ve noterlerin mağdur edildiği Türkiye Noterler Birliği Yönetim Kurulu tarafından alınan bir karar ile Adalet Bakanlığı Hukuk İşleri Genel Müdürlüğüne sorulmasına karar verilmiş, Adalet Bakanlığı Hukuk İşleri Genel Müdürlüğü vermiş olduğu cevabında “ bu itibarla devletin vergi ve harç kaybına uğramaması, eksik vergi ve harcın öncelikle noterlerden tahsil edilmemesi, asıl mükellefe rücu müessesinin hukuki anlamda ifası mümkün olsa da, fiili olarak uygulanmasında zorlukların yaşanması, bu şekilde noterlerin mağdur edilmemesi ve uygulamada birliğin sağlanması bakımından, bundan böyle gayrimenkul satış vaadi ve kat karşılığı inşaat sözleşmelerinin KAT KARŞILIĞI İNŞAATA TAHSİS OLUNAN ARSANIN İŞLEM TARİHİNDEKİ EMLAK VERGİSİNE ESAS DEĞERİNİN İLGİLİ BELEDİYEDEN TEMİN EDİLECEK BİR YAZI İLE BELGELENDİRMEK SURETİYLE TANZİMİNİN VEYA TARAFLARCA DAHA YÜKSEK BİR DEĞER BEYAN EDİLMİŞ İSE BU DEĞERİN ESAS ALINMASI” gerektiği Açık biçimde belirtilmiş” ve Türkiye Noterler Birliği Adalet Bakanlığı’nın bu görüşünü 2007/6 sayılı genelge ile bizlere duyurmuştur. 2007/6 Sayılı genelgenin son paragrafında 2006/31 Sayılı genelgeye atıf yapılmış ve bu genelgenin de ilgili kısımlarının işlem yapılırken dikkate alınması gerektiği tüm noterlere bildirilmiştir. Atıf yapılan 2006/31(EK.4) Sayılı genelge ise Maliye Bakanlığı Gelir İdaresi Başkanlığından alınan görüşe göre TNB tarafından genelge haline getirilmiştir. Bu genelgede de “arsanın toplam değerinin birinci işlem, bu arsadan müteahhidin hissesine düşen kısma, arsa sahibi tarafından müteahhide ödenecek para miktarının ilavesi ile bulunacak değerleri ihtiva eden düzenlemenin 2. İşlem olduğu ve birbirine bağlı bu iki işlemden yüksek olanın matrah olarak kabul edilmesi ve o mablağa göre vergilendirilmesi gerektiği açıklanmaktadır”. Yani, arsanın emlak beyan değerine bakılması gerektiği bu genelgede de yine açıkça belirtilmektedir. 2006/31 Sayılı genelgede de kanunsuz vergi olmaz kuralı Maliye Bakanlığı tarafından göz ardı edilmekte ve matrah tespitinde noterlere başka bir yol önerilmektedir. Bu tür sözleşmelerin kısa bir tarifine bakarsak: Arsa payı karşılığı kat yapım sözleşmeleri, inşaat sözleşmelerinin bir türüdür. Bu sözleşmelerde genel olarak, müteahhit kendi malzemesi ile yapacağı inşaattan bir bölümü arsa sahibine vermeyi yüklenmesine karşılık, arsa sahibi de üzerinde inşaat yapılacak arsanın belli bir payını tapuda müteahhit adına intikal ettirmeyi taahhüt eder. Bu suretle müteahhidin yapıp teslim edeceği daireler ve bağımsız bölümlerin bedel olarak karşılığı,arsa üzerinden verilecek pay ile ayni olarak ödenmektedir. Bu tür sözleşmelerde, müteahhidin arsa sahibine vereceği bağımsız bölüm veya bölümler, arsa sahibince tahsis edilecek arsa üzerinde yapılacak inşaattan olabileceği gibi, müteahhidin bir başka yerdeki inşaatından da olabilir. Sözleşme bu özelliğine göre, müteahhit yönünden inşaat yapmak yükümlülüğü, arsa sahibi yönünden ise tapuda pay geçirim taahhüdünü içerdiğinden, inşaat yapma ve satış vaadi olarak karmaşık, iki tipli bir nitelik taşımaktadır.( İçtihatlı İnşaat Hukuku ve Kat Karşılığı İnşaat Sözleşmeleri 3.baskı Cengiz Kostakoğlu Yargıtay 19. Hukuk Dairesi Onursal Başkanı) 1319 Sayılı Emlak Vergisi Kanununun 29. Maddesi (EK.4) vergi değerinin nasıl hesaplanması gerektiğini düzenlerken (a) bendinde arsa ve arazilere yönelik, (b) bendinde ise binalara yönelik düzenleme yapmıştır. Yani, Emlak Vergisi Kanununa göre gayrimenkullere ilişkin olarak tapu dairelerinde alım satım işlemleri yapılırken 29. Maddesinde yer alan arsa bedeli ile arsa üzerine yapılmış olan inşaat metrekare maliyet bedeli toplanarak bulunacak matrah üzerinden tapu harçları tahsil edilecektir. Genelgemizde ise noterliklerde düzenlenecek olan kat karşılığı inşaat sözleşmelerinde, ilgili belediyelerden getirilecek olan emlak beyannamesinde yer alan arsa beyan değerinin matrah kabul edilmesi gerektiği hiç bir kuşkuya yer vermeyecek biçimde düzenlenmiştir. Belediyeler tarafından ilgilisine verilen yazılarda açık biçimde arsa üzerinde bulunan dairelerin metre karesi dikkate alınarak hesaplama yapılmakta ve bu hesabın dışında ayrıca arsanın rayiç emlak beyan değeri de gösterilmektedir. Eğer bu yazılarda sadece arsaya yönelik emlak beyan değerinin gösterilmesi hususuna dikkat edilseydi işlem sahiplerine yanlış yorumlarla vergi salınması da gerekmeyecekti. Noterliklerde düzenlenen bu tür sözleşmelerde 2007/6 sayılı genelgeden önce tarafların beyan ettikleri değer matrah olarak kabul edilmekte ve o bedel üzerinden nisbi oranda imza başına harç ve nisbi oranda damga vergisi tahsil edilmekteydi. T.C. Anayasası 73. Maddesine göre “ vergi, resim, harç ve benzeri mali yükümlülükler kanunla konulur, kanunla değiştirilir, kanunla kaldırılır”. Bu anayasal kural gereğince genelgeler ile matrah tespiti yapılamayacağı gibi, bir de genelgede yer alan “arsa beyan değerine” yönelik düzenlemeyi de görmezden gelerek hatalı yorumlarla arsanın üzerinde bulunan ve inşaat yapılırken yıkılacak olan binaların da emlak beyan değerlerini göstermeye noterleri mecbur etmek, iş sahiplerine kanunsuz vergi salmak demektir. Davamıza konu edilen genelgede açık biçimde “inşaata konu edilecek olan arsanın emlak beyan değerinin dikkate alınması gerektiği” belirtilmesine rağmen bununla yetinilmeyip; arsa üzerinde bulunan mevcut eski binaların/dairelerin m2 sinin emlak beyan değerinin de dikkate alınması, hem binanın, hem de arsanın beyan değerlerinin toplanarak matrah teşkil edilmesinin istenmesi, hem T.C. Anayasasına, hem vergi kanunlarındaki yasal düzenlemelere aykırıdır. Kaldı ki bu tür sözleşmelerde arsa sahibi sözleşme düzenlendikten sonra arsa üzerinde bulunan eski binaları yıkmayı ve arsayı boş olarak müteahhide teslim etmeyi kabul ve taahhüt eder. Veyahut yine sözleşmeye konulacak yükümlülükler doğrultusunda bu görevi müteahhit üstlenebilir. Bu tür zorlayıcı yorumlar yapmak; arsa payı karşılığı kat yapım inşaat sözleşmelerinin kendine has sözleşmeler olduğunu göz ardı etmek ve bu tür sözleşmelerde işlem sahiplerine fazla vergi salmaya çalışmak demektir. Hukuk Devletinde bu tür zorlama yorumlarla ilgililere vergi matrahını yükselterek vergi salmaya çalışmak mümkün değildir. Vergi ve harçların matrahının artırılması sonucunu doğuran düzenlemelerin dahi ancak kanunla yapılabileceği vergi hukukunda kabul edilmiş anayasal ilkelerdendir. Verginin kanuniliğini ifade eden bu anayasal ilke karşısında kanun dışında, verginin matrahını etkileyen düzenlemelerin vergi hukukunda uygulama olanağı bulunmamaktadır. Genelge içeriği farklı biçimde yorumlanarak tarafımıza vergi ve ceza salınması yasal değildir. İşlem sahiplerine matrah yükselterek fazla vergi salınması ne T.C. Anayasasına, ne de Vergi Hukukuna uygundur. SONUÇ VE İSTEM : Adımıza salınan vergi ve ceza ihbarnamelerinin iptaline, Yargılama giderlerinin karşı tarafa yükletilmesine karar verilmesini vekaleten saygı ile arz ve talep ederim. ……….2015 BESALET TUFANYAZICI  - EMEKLİ NOTER Güncelleme: 20.08.2024 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "ARSA ÜZERİNDEKİ BİNANIN YIKIMI İLE İLGİLİ İKMAL HAK. MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftasinmaz-satis-vaadi-mahkeme-kar-1.html",
        "title": "",
        "target": "",
        "type": "internal"
      },
      {
        "text": "ARSA ÜZERİNDEKİ BİNANIN YIKIMI İLE İLGİLİ İKMAL HAK",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?tasinmaz-satis-vaadi-mahkeme-kar-1.html",
        "title": "",
        "target": "_top",
        "type": "internal"
      },
      {
        "text": "FİHRİST",
        "href": "fihrist.html",
        "title": "Noterlik Rehberi Ana Sayfa",
        "target": "",
        "type": "internal"
      },
      {
        "text": "DANIŞTAY KAR",
        "href": "danistay-kararlari.html",
        "title": "",
        "target": "",
        "type": "internal"
      },
      {
        "text": "BÖLGE ADLİYE MAH. KAR",
        "href": "bolge-adliye-mah-kararlari.html",
        "title": "",
        "target": "",
        "type": "internal"
      },
      {
        "text": "YARGITAY KAR",
        "href": "yargitay-kararlari.html",
        "title": "",
        "target": "",
        "type": "internal"
      },
      {
        "text": "YEREL MAHKEME KAR",
        "href": "yerel-mahkeme-kararlari.html",
        "title": "",
        "target": "",
        "type": "internal"
      },
      {
        "text": "Kat karşılığı veya hasılat paylaşımı inşaat, alt müteahhitlik ile danışmanlık veya yapı denetim sözleşmelerinde damga vergisi nispetinin sıfır \"0\" olarak tespiti hakkındaki 2017/5 sayılı genelge ile birlikte değerlendirilmelidir.",
        "href": "2017-5-sayili-genelge.html",
        "title": "",
        "target": "",
        "type": "internal"
      },
      {
        "text": "Güncelleme: 20.08.2024",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "ARSA ÜZERİNDEKİ BİNANIN YIKIMI İLE İLGİLİ İKMAL HAK"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>ARSA ÜZERİNDEKİ BİNANIN YIKIMI İLE İLGİLİ İKMAL HAK</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"ARSA ÜZERİNDEKİ BİNANIN YIKIMI İLE İLGİLİ İKMAL HAK. MAHKEME KARARI\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"FİHRİST &nbsp; &nbsp;DANIŞTAY KAR. &nbsp; BÖLGE ADLİYE MAH. KAR. &nbsp; YARGITAY KAR. &nbsp; YEREL MAHKEME KAR. &nbsp;&nbsp;\" />\n\n   <link rel=\"canonical\" content=\"noterlikrehberi.net/rehber/index.html?tasinmaz-satis-vaadi-mahkeme-kar-1.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"tasinmaz-satis-vaadi-mahkeme-kar-1.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"ARSA ÜZERİNDEKİ BİNANIN YIKIMI İLE İLGİLİ İKMAL HAK. MAHKEME KARARI\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"ARSA ÜZERİNDEKİ BİNANIN YIKIMI İLE İLGİLİ İKMAL HAK\",\n\n   mailsubject: \"Tavsiye: Noterlik Rehberi - ARSA ÜZERİNDEKİ BİNANIN YIKIMI İLE İLGİLİ İKMAL HAK. MAHKEME KARARI\",\n\n   sharesubject: \"Noterlik Rehberi - ARSA ÜZERİNDEKİ BİNANIN YIKIMI İLE İLGİLİ İKMAL HAK. MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TASINMAZ-SATIS-VAADI-MAHKEME-KAR-1\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"tasinmaz-satis-vaadi-mahkeme-kar-1.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?tasinmaz-satis-vaadi-mahkeme-kar-1.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?tasinmaz-satis-vaadi-mahkeme-kar-1.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?tasinmaz-satis-vaadi-mahkeme-kar-1.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?tasinmaz-satis-vaadi-mahkeme-kar-1.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftasinmaz-satis-vaadi-mahkeme-kar-1.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>ARSA ÜZERİNDEKİ BİNANIN YIKIMI İLE İLGİLİ İKMAL HAK</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?tasinmaz-satis-vaadi-mahkeme-kar-1.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">ARSA ÜZERİNDEKİ BİNANIN YIKIMI İLE İLGİLİ İKMAL HAK. MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"text-align: center; page-break-inside: avoid; page-break-after: avoid;\"><span class=\"f_Arial12\" style=\"font-size: 13px; font-weight: bold;\"><a href=\"fihrist.html\" class=\"topiclink\" title=\"Noterlik Rehberi Ana Sayfa\">FİHRİST</a> &nbsp;  <a href=\"danistay-kararlari.html\" class=\"topiclink\">DANIŞTAY KAR</a>. &nbsp; <a href=\"bolge-adliye-mah-kararlari.html\" class=\"topiclink\">BÖLGE ADLİYE MAH. KAR</a>. &nbsp; <a href=\"yargitay-kararlari.html\" class=\"topiclink\">YARGITAY KAR</a>. &nbsp; <a href=\"yerel-mahkeme-kararlari.html\" class=\"topiclink\">YEREL MAHKEME KAR</a>. &nbsp; </span></p>\n\n<p class=\"p_Normal\">&nbsp;</p>\n\n<p><a href=\"2017-5-sayili-genelge.html\" class=\"topiclink\">Kat karşılığı veya hasılat paylaşımı inşaat, alt müteahhitlik ile danışmanlık veya yapı denetim sözleşmelerinde damga vergisi nispetinin sıfır &quot;0&quot; olarak tespiti hakkındaki 2017/5 sayılı genelge ile birlikte değerlendirilmelidir.</a></p>\n\n<hr style=\"height:1px; color:#000000; border-width:0; background-color:#000000;\" /><p>&nbsp;</p>\n\n<p style=\"text-align: center;\">İZMİR NOTER ODASI BAŞKANLIĞI’NA</p>\n\n<p>&nbsp;</p>\n\n<p><span style=\"width:48px;display:inline-block\">&nbsp;</span>İzmir 30.noterliğinden emekli olduktan sonra İzmir 30. Noteri olarak görev yaparken düzenlediğimiz ……tarih ve…… yevmiye numaralı Düzenleme biçimde satış vaadi ve kat karşılığı inşaat sözleşmesi/sözleşmeleri ile ilgili olarak Adalet Müfettişi tarafından yapılan denetimde eksik Noter Harcı ve Damga Vergisi tahsil ettiğimiz iddiası ile Gaziemir Vergi Dairesine ihbar yapılmıştır. Adalet Müfettişi İhbarını; TNB tarafından yayınlanan 2007/6 Sayılı genelgeye dayandırmıştır. Genelgede kat karşılığı inşaat sözleşmelerinin KAT KARŞILIĞI İNŞAATA TAHSİS OLUNAN ARSANIN İŞLEM TARİHİNDEKİ EMLAK VERGİSİNE ESAS DEĞERİNİN İLGİLİ BELEDİYEDEN TEMİN EDİLECEK BİR YAZI İLE BELGELENDİRMEK SURETİYLE TANZİMİNİN VEYA TARAFLARCA DAHA YÜKSEK BİR DEĞER BEYAN EDİLMİŞ İSE BU DEĞERİN ESAS ALINMASI” gerektiği Açık biçimde belirtilmiştir.</p>\n\n<p>&nbsp;</p>\n\n<p>Genelge doğrultusunda noterliğimde işlem yapılırken ilgili belediyeden emlak beyannamelerine yönelik yazı istenmiş ve bize gönderilen yazılarda emlak beyannamelerinde eğer arsa üzerinde bina var ise binaların emlak değerleri dikkate alınmadan, sadece arsa beyan değerleri dikkate alınarak o bedel üzerinden nisbi oranda noter harcı ve damga vergisi tahsil edilmiştir. Ancak müfettiş tarafından yapmış olduğumuz uygulama devleti zarara uğrattığımız iddiası ile hatalı bulunmuş, emlak beyannamesinde yer alan bina değerlerinin de dikkate alınması gerektiği söylenmiş, bu eksiklikleri ödememin ise söz konusu olmadığı kendisine bildirilmiştir. Selefim Ahmet Zor, da aynı tutumu sergilemiştir. Müfettiş tarafından gerek benim, gerekse selefim Ahmet Zor hakkında vergi dairesine ihbar yapılmıştır. Vergi dairesinden, benden önce görev yapması nedeniyle selefim Ahmet Zor adına ceza ihbarnameleri hazırlanmış, yaptığı işlemlerde eksik tahsil edilen noter harcı ve damga vergisinin, vergi ziyaı cezası ile birlikte ödenmesi istenmiş, bana henüz ceza ihbarnamesi gönderilmediğinden hazırladığımız dava dilekçesi ile Ahmet Zor tarafından, ceza ihbarnamelerinin iptali istemi ile İzmir 1. Vergi Mahkemesine dava açılmıştır.</p>\n\n<p>Açılan dava sonunda dava dilekçesi davalı idareye tebliğ edilmiş ve davalı idare Ahmet Zor adına salınan ceza ihbarnamelerini terkin ederek ortadan kaldırmıştır. Yani davalı idare bu terkin işlemi ile sadece arsa beyan değeri üzerinden nisbi oranda harç ve damga vergisi alınacağını kabul etmiştir. Vergi Dairesinin kendi başına bu ceza ihbarnamelerini terkin etmesi mümkün değildir. Terkin işlemi Geliri İdaresi Başkanlığından alınan görüş doğrultusunda yapılmıştır.</p>\n\n<p>&nbsp;</p>\n\n<p>Yazımız ekinde yer alan 3 adet 1. Vergi Mahkemesi Kararının Türkiye Noterler Birliğine iletilmesini, ayrıca Adalet Bakanlığı Teftiş Kurulu Başkanlığına da kararların TNB tarafından bildirilmesini talep etmekteyim.</p>\n\n<p>Kararlar doğrultusunda Teftiş Kurulu Başkanlığının bu konuya ilişkin hatalı tutumunun da düzeltilmesi gerektiği ortadadır. Gereğini saygı ile dilerim. 15.01.2016</p>\n\n<p>&nbsp;</p>\n\n<p><span style=\"font-weight: bold;\">BESALET TUFANYAZICI - EMEKLİ NOTER</span></p>\n\n<hr style=\"height:1px; color:#000000; border-width:0; background-color:#000000;\" /><p>&nbsp;</p>\n\n<p>DAVACI : Besalet Tufanyazıcı</p>\n\n<p>Yenikale Mah. İsmail Cem Sok. Palma-Residance F3 Blok 22/5 Narlıdere-İzmir</p>\n\n<p>T.C.Kimlik No: 44155923890</p>\n\n<p>DAVALI :</p>\n\n<p>DAVA KONUSU VERGİNİN</p>\n\n<p>Türü :</p>\n\n<p>Miktarı :</p>\n\n<p>Dönemi :</p>\n\n<p>DAVA KONUSU CEZANIN</p>\n\n<p>Türü :</p>\n\n<p>Miktarı :</p>\n\n<p>Dönemi :</p>\n\n<p>MÜKELLEF HESAP NO :</p>\n\n<p>İHBARNAMENİN</p>\n\n<p>Tarihi :</p>\n\n<p>Numarası :</p>\n\n<p>Tebliğ Tarihi :</p>\n\n<p>DAVA KONUSU : ……. Tarihli ve ….. Nolu ihbarname(EK.1) ile tarafımdan istenen vergi ve cezanın aşağıda açıklayacağımız nedenlerle kaldırılması talebinden ibarettir.</p>\n\n<p>AÇIKLAMALAR : İzmir 30. Noteri olarak görev yaparken düzenlediğimiz ……..tarih ve…… yevmiye numaralı Düzenleme biçimde satış vaadi ve kat karşılığı inşaat sözleşmesi(EK.2) ile ilgili olarak Adalet Müfettişi tarafından yapılan denetimde eksik Noter Harcı ve Damga Vergisi tahsil ettiğimiz iddiası ile ……. Vergi Dairesine ihbar yapılmıştır. Adalet Müfettişi İhbarını; TNB tarafından yayınlanan 2007/6…… Sayılı genelgeye dayandırmıştır.(EK.3) Türkiye Noterler Birliği Yönetim Kurulu tarafından “Düzenleme biçimde satış vaadi ve kat karşılığı inşaat sözleşmelerinde gösterilecek olan değer ile ilgili olarak noterler açısından sorunlar yaşandığı ve noterlerin mağdur edildiği Türkiye Noterler Birliği Yönetim Kurulu tarafından alınan bir karar ile Adalet Bakanlığı Hukuk İşleri Genel Müdürlüğüne sorulmasına karar verilmiş, Adalet Bakanlığı Hukuk İşleri Genel Müdürlüğü vermiş olduğu cevabında “ bu itibarla devletin vergi ve harç kaybına uğramaması, eksik vergi ve harcın öncelikle noterlerden tahsil edilmemesi, asıl mükellefe rücu müessesinin hukuki anlamda ifası mümkün olsa da, fiili olarak uygulanmasında zorlukların yaşanması, bu şekilde noterlerin mağdur edilmemesi ve uygulamada birliğin sağlanması bakımından, bundan böyle gayrimenkul satış vaadi ve kat karşılığı inşaat sözleşmelerinin KAT KARŞILIĞI İNŞAATA TAHSİS OLUNAN ARSANIN İŞLEM TARİHİNDEKİ EMLAK VERGİSİNE ESAS DEĞERİNİN İLGİLİ BELEDİYEDEN TEMİN EDİLECEK BİR YAZI İLE BELGELENDİRMEK SURETİYLE TANZİMİNİN VEYA TARAFLARCA DAHA YÜKSEK BİR DEĞER BEYAN EDİLMİŞ İSE BU DEĞERİN ESAS ALINMASI” gerektiği Açık biçimde belirtilmiş” ve Türkiye Noterler Birliği Adalet Bakanlığı’nın bu görüşünü 2007/6 sayılı genelge ile bizlere duyurmuştur. 2007/6 Sayılı genelgenin son paragrafında 2006/31 Sayılı genelgeye atıf yapılmış ve bu genelgenin de ilgili kısımlarının işlem yapılırken dikkate alınması gerektiği tüm noterlere bildirilmiştir.</p>\n\n<p>Atıf yapılan 2006/31(EK.4) Sayılı genelge ise Maliye Bakanlığı Gelir İdaresi Başkanlığından alınan görüşe göre TNB tarafından genelge haline getirilmiştir. Bu genelgede de “arsanın toplam değerinin birinci işlem, bu arsadan müteahhidin hissesine düşen kısma, arsa sahibi tarafından müteahhide ödenecek para miktarının ilavesi ile bulunacak değerleri ihtiva eden düzenlemenin 2. İşlem olduğu ve birbirine bağlı bu iki işlemden yüksek olanın matrah olarak kabul edilmesi ve o mablağa göre vergilendirilmesi gerektiği açıklanmaktadır”. Yani, arsanın emlak beyan değerine bakılması gerektiği bu genelgede de yine açıkça belirtilmektedir. 2006/31 Sayılı genelgede de kanunsuz vergi olmaz kuralı Maliye Bakanlığı tarafından göz ardı edilmekte ve matrah tespitinde noterlere başka bir yol önerilmektedir.</p>\n\n<p>Bu tür sözleşmelerin kısa bir tarifine bakarsak: Arsa payı karşılığı kat yapım sözleşmeleri, inşaat sözleşmelerinin bir türüdür. Bu sözleşmelerde genel olarak, müteahhit kendi malzemesi ile yapacağı inşaattan bir bölümü arsa sahibine vermeyi yüklenmesine karşılık, arsa sahibi de üzerinde inşaat yapılacak arsanın belli bir payını tapuda müteahhit adına intikal ettirmeyi taahhüt eder. Bu suretle müteahhidin yapıp teslim edeceği daireler ve bağımsız bölümlerin bedel olarak karşılığı,arsa üzerinden verilecek pay ile ayni olarak ödenmektedir. Bu tür sözleşmelerde, müteahhidin arsa sahibine vereceği bağımsız bölüm veya bölümler, arsa sahibince tahsis edilecek arsa üzerinde yapılacak inşaattan olabileceği gibi, müteahhidin bir başka yerdeki inşaatından da olabilir. Sözleşme bu özelliğine göre, müteahhit yönünden inşaat yapmak yükümlülüğü, arsa sahibi yönünden ise tapuda pay geçirim taahhüdünü içerdiğinden, inşaat yapma ve satış vaadi olarak karmaşık, iki tipli bir nitelik taşımaktadır.( İçtihatlı İnşaat Hukuku ve Kat Karşılığı İnşaat Sözleşmeleri 3.baskı Cengiz Kostakoğlu Yargıtay 19. Hukuk Dairesi Onursal Başkanı)</p>\n\n<p>&nbsp;</p>\n\n<p>1319 Sayılı Emlak Vergisi Kanununun 29. Maddesi (EK.4) vergi değerinin nasıl hesaplanması gerektiğini düzenlerken (a) bendinde arsa ve arazilere yönelik, (b) bendinde ise binalara yönelik düzenleme yapmıştır. Yani, Emlak Vergisi Kanununa göre gayrimenkullere ilişkin olarak tapu dairelerinde alım satım işlemleri yapılırken 29. Maddesinde yer alan arsa bedeli ile arsa üzerine yapılmış olan inşaat metrekare maliyet bedeli toplanarak bulunacak matrah üzerinden tapu harçları tahsil edilecektir. Genelgemizde ise noterliklerde düzenlenecek olan kat karşılığı inşaat sözleşmelerinde, ilgili belediyelerden getirilecek olan emlak beyannamesinde yer alan arsa beyan değerinin matrah kabul edilmesi gerektiği hiç bir kuşkuya yer vermeyecek biçimde düzenlenmiştir. Belediyeler tarafından ilgilisine verilen yazılarda açık biçimde arsa üzerinde bulunan dairelerin metre karesi dikkate alınarak hesaplama yapılmakta ve bu hesabın dışında ayrıca arsanın rayiç emlak beyan değeri de gösterilmektedir. Eğer bu yazılarda sadece arsaya yönelik emlak beyan değerinin gösterilmesi hususuna dikkat edilseydi işlem sahiplerine yanlış yorumlarla vergi salınması da gerekmeyecekti.</p>\n\n<p>&nbsp;</p>\n\n<p>Noterliklerde düzenlenen bu tür sözleşmelerde 2007/6 sayılı genelgeden önce tarafların beyan ettikleri değer matrah olarak kabul edilmekte ve o bedel üzerinden nisbi oranda imza başına harç ve nisbi oranda damga vergisi tahsil edilmekteydi.</p>\n\n<p>&nbsp;</p>\n\n<p>T.C. Anayasası 73. Maddesine göre “ vergi, resim, harç ve benzeri mali yükümlülükler kanunla konulur, kanunla değiştirilir, kanunla kaldırılır”. Bu anayasal kural gereğince genelgeler ile matrah tespiti yapılamayacağı gibi, bir de genelgede yer alan “arsa beyan değerine” yönelik düzenlemeyi de görmezden gelerek hatalı yorumlarla arsanın üzerinde bulunan ve inşaat yapılırken yıkılacak olan binaların da emlak beyan değerlerini göstermeye noterleri mecbur etmek, iş sahiplerine kanunsuz vergi salmak demektir. Davamıza konu edilen genelgede açık biçimde “inşaata konu edilecek olan arsanın emlak beyan değerinin dikkate alınması gerektiği” belirtilmesine rağmen bununla yetinilmeyip; arsa üzerinde bulunan mevcut eski binaların/dairelerin m2 sinin emlak beyan değerinin de dikkate alınması, hem binanın, hem de arsanın beyan değerlerinin toplanarak matrah teşkil edilmesinin istenmesi, hem T.C. Anayasasına, hem vergi kanunlarındaki yasal düzenlemelere aykırıdır. Kaldı ki bu tür sözleşmelerde arsa sahibi sözleşme düzenlendikten sonra arsa üzerinde bulunan eski binaları yıkmayı ve arsayı boş olarak müteahhide teslim etmeyi kabul ve taahhüt eder. Veyahut yine sözleşmeye konulacak yükümlülükler doğrultusunda bu görevi müteahhit üstlenebilir.</p>\n\n<p>&nbsp;</p>\n\n<p>Bu tür zorlayıcı yorumlar yapmak; arsa payı karşılığı kat yapım inşaat sözleşmelerinin kendine has sözleşmeler olduğunu göz ardı etmek ve bu tür sözleşmelerde işlem sahiplerine fazla vergi salmaya çalışmak demektir. Hukuk Devletinde bu tür zorlama yorumlarla ilgililere vergi matrahını yükselterek vergi salmaya çalışmak mümkün değildir. Vergi ve harçların matrahının artırılması sonucunu doğuran düzenlemelerin dahi ancak kanunla yapılabileceği vergi hukukunda kabul edilmiş anayasal ilkelerdendir. Verginin kanuniliğini ifade eden bu anayasal ilke karşısında kanun dışında, verginin matrahını etkileyen düzenlemelerin vergi hukukunda uygulama olanağı bulunmamaktadır.</p>\n\n<p>&nbsp;</p>\n\n<p>Genelge içeriği farklı biçimde yorumlanarak tarafımıza vergi ve ceza salınması yasal değildir. İşlem sahiplerine matrah yükselterek fazla vergi salınması ne T.C. Anayasasına, ne de Vergi Hukukuna uygundur.</p>\n\n<p>SONUÇ VE İSTEM : Adımıza salınan vergi ve ceza ihbarnamelerinin iptaline,</p>\n\n<p>Yargılama giderlerinin karşı tarafa yükletilmesine karar verilmesini vekaleten saygı ile arz ve talep ederim. ……….2015</p>\n\n<p>&nbsp;</p>\n\n<p><span style=\"font-weight: bold;\">BESALET TUFANYAZICI &nbsp;- EMEKLİ NOTER</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"tasinmaz-satis-vaadi-mahkeme-kar-1.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 20.08.2024</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:28:08.134282"
}