{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\tasinmaz-satis-vaadi-mahkeme-kar-15.html",
    "title": "SATIŞ VAADİ SÖZLEŞMESİ - MAHKEME KARARI",
    "description": "T.C. YARGITAY HUKUK GENEL KURULU E. 1975/13-108 K. 1976/2617 T. 13.10.1976  ÖZET : Kat Mülkiyeti Yasası’nın yürürlüğünden sonra da taşınmaz mallara ilişkin satış vaadi sözle",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ SATIŞ VAADİ SÖZLEŞMESİ - MAHKEME KARARI Email Gönder SATIŞ VAADİ SÖZLEŞMESİ - MAHKEME KARARI << Fihrist-Ana sayfa >> SATIŞ VAADİ SÖZLEŞMESİ - MAHKEME KARARI T.C. YARGITAY HUKUK GENEL KURULU E. 1975/13-108 K. 1976/2617 T. 13.10.1976 ÖZET : Kat Mülkiyeti Yasası’nın yürürlüğünden sonra da taşınmaz mallara ilişkin satış vaadi sözleşmeleri geçerlidir. Kat irtifakı ya da kat mülkiyeti kurulmasını öngören bu çeşit sözleşmelerin noterlerce düzenlenmesinde yasal engel yoktur. İcra kovuşturmasının konusunu oluşturan alacağın belirli tutarı kapsaması nedeniyle, borçlu davalının icrada itiraz etmesi, davacı yararına inkar öncesine ( tazminatına ) hükm olunmasını gerektirir. DAVA : Taraflar arasındaki sözleşmenin feshi, alacak ve tazminat davasından dolayı yapılan yargılama sonunda; ( Kadıköy Asliye İkinci Hukuk Mahkemesi ) nce davanın kısmen kabul, kısmen reddine dair verilen 18.1.1974 gün ve 283-21sayılı kararın incelenmesi davacı vekilleri tarafından istenilmesi üzerine, Yargıtay Onüçüncü Hukuk Dairesi’nin 22.3.1974 gün ve 701-683 sayılı ilamiyle; a ) Kat Mülkiyeti Kanunu’nun 10. maddesinin yürürlüğünden sonrada taşınmaz mallara ilişkin satış vaadi sözleşmeleri geçerli olduğu halde mahkemece aksi görüşün benimsenmesinin Yasa’ya aykırı olduğu; istenen tazminat, maddi dayanaklarına göre müsbet zarar niteliğinde olduğu halde, dava dilekçesindeki hukuki tavsif benimsenmek suretiyle ve davacıya bu zararın kanıtlanması için imkan verilmeden reddi cihetine gidilmesinin doğru olmadığı, b ) İcra inkar tazminatı istenmesinin koşulları davada mevcut olduğu halde bunun da reddi yolunda karar verilmesinin Usul ve Yasa’ya aykırı olduğu\"gerekçesiyle bozularak dosya yerine geri çevrilmekle yeniden yapılan yargılama sonunda; mahkemece önceki kararda direnilmiştir. Dosyadaki kağıtlar okunduktan sonra gereği görüşüldü: KARAR : Davacı vekili yanlar arasında noterlikçe düzenlenen \"Resen\" satış vaadi sözleşmesi gereğince davalının yüklendiği edimi, uyarmaya karşın yerine getirmediğini ileri sürerek sözleşmenin bozulmasını ve peşin ödenen 80.000 liranın faiz, icra inkar tazminatı ile birlikte ve ayrıca olumsuz zarar karşılığı 20.000 liranın da ödetilmesini istemiştir. Mahkemece, sözleşmenin geçersiz olduğu belirtilip 80.000 liranın ödetilmesine ve öbür istemlerin ise reddine karar verilmiş, özel dairece \"Resen\" düzenlenen satış vadi sözleşmesinin geçerli bulunduğu davacının olumlu zararının isteyebileceği gibi olayda icra inkar tazminatının da karar altına alınması gerektiği benimsenip hüküm bozulmuş, mahkeme eski kararında direnmiştir. 1 - Mahkeme ile özel daire arasındaki uyuşmazlık, davaya dayanak yapılan satış vaadi sözleşmesinin geçerli olup olmadığı hususuna ilişkindir. Örneği dosyada bulunan sözleşmenin noter tarafından resmi şekilde düzenlendiği anlaşılmıştır. Gerek eski Noterlik Kanunu madde 44. ve gerekse yeni Noterlik Kanunu madde 60, b.3'e göre noterlerin taşınmaz satış vaadi sözleşmesini düzenleyebileceklerinde bir duraksama yoktur. Mahkemece, Kat Mülkiyeti Kanunu’nun 10. maddesine dayanılarak sözleşmenin geçersizliği ileri sürülmüştür. Bu yasa hükmüne göre \"Kat Mülkiyeti ve Kat irtifakı resmi senetle ve tapu siciline tescille doğar\". Medeni Kanun md.634 Mülkiyetin geçirimi ( devri ) borcunu yükleyen sözleşmelerin resmi biçimde düzenlenmesini öngördüğü gibi Borçlar Kanunu madde 213 de bu doğrultudaki bir hükme yer verilmiştir. Öte yandan yine Medeni Kanun’un madde 633 uyarınca, taşınmaz mülkiyetinin kazanılması için tescil de gerekir. Görülüyor ki K.M.K. madde 10 ile M.K.633, 634 ve B.K. madde 213 arasında, bir karşıtlık bulunmamaktadır. Gerek eski Noterlik Kanunu madde 44 ve gerekse yeni Noterlik Kanunu madde 60, b.3 ile hiç bir ayırım yapılmaksızın noterlere, taşınmaz satış vaadi sözleşmelerini düzenleyebilmek yeterliği tanınmıştır. Kat irtifakı ya da bu kat mülkiyetinin kurulmasını öngören satış vaadi sözleşmesinin noterlerce düzenlenmesinde yasal bir engel bulunup bulunmadığı ortaya konabilmek için, kat mülkiyetinin gerçek niteliğinin belirlenmesinde zorunluluk vardır, şöyle ki; yapılmış yapılarda kat mülkiyeti katlardan tek başına yararlanma hakkı veren mülkiyet payı, yapılacak ya da yapılmakta olan yapılarda kat mülkiyeti katlardan tek başına yararlanma hakkı verecek mülkiyet payıdır. ( Prof. Dr. İsmet Sungur bey, Medeni Hukuk Sorunları, C.L.Sh.22 ). Kat Mülkiyeti Kanunumuza göre, paydaşların katlardaki \"özel mülkiyet\" ikatlarda yerelleşmiş kendine vergi tek başına yararlanma hakkıdır. \"Kat mülkiyeti hakkı\" da paydaşlara kendilerine ayrılan katlarda yerelleşmiş tek başına yararlanma hakkı veren, özel olarak biçimlenmiş, örgütlenmiş bir paylı mülkiyet hakkıdır. Yasa’nın gerekçesinde de; \"Türk tasarısına göre kat mülkiyeti gerçekte... bir nevi hak mülkiyetidir\" denerek aslında kat mülkiyeti hakkının konusunun \"katlarda tek başına yararlanma hakkı veren mülkiyet payı\" olduğu kabul edilmiş bulunmaktadır. Gerekçede ayrıca; \"şu noktanın önemle belirtilmesi gerekir ki, arsa payının kat mülkiyetinde önemli bir rolü vardır ve herkata veya bölüme ne miktar arsa payı bağlandığı gösterilmedikçe, kat mülkiyeti esasen kurulamaz\" bu tasarı \"arsa payı\" mihvari üzerine düzenlenmiştir de denmektedir. Bundan dolayı, Türk Kat Mülkiyeti Kanunu madde 13 deki \"kat mülkiyetine konu olan bağımsız bölümleri o bölüme bağlı arsa payı ( ... ) gösterilerek kat mülkiyeti kütüğünde ayrı yaprağa geçirilmesi ve böylece bir taşınmaz niteliği kazanması\" ilkesi ile buna ilişkin madde 46, IV, V gibi kuralları da; \"Kat mülkiyetine konu olan bağımsız bölümlerde tek başına yararlanma hakkı veren arsa payının kat mülkiyeti kütüğünde ayrı yaprağa geçirilmesi ve böylece ayrı bir taşınmaz niteliği kazanması\" diye anlaşılmak gerekir ( Bkz. Prof. Dr. İsmet Sungur bey, Medeni Hukuk eleştirileri, C.II. Sh.112/117 ). Bu bilgilerin ışığı altında dava konusu olay yönünden saptanacak sonuçlar şöyledir. Kat mülkiyeti satışı, aslında taşınmaz satışı niteliğindedir. Gerek eski Noterlik Kanunu madde 44 ve gerekse yeni Noterlik Kanunu madde 60,b.3' e göre, taşınmaz satış vaadini noterler de düzenleyebilirler. Noterler önünde yapılan taşınmaz satımı sözleşmeleri, noterlerin düzenlemeye yetkili olduğu taşınmaz satış vaadine çevrilerek ( tahvil edilerek ) geçerli tutulmak gerekir. Bundan dolayı, aslında taşınmaz satışı niteliğinde bulunan kat mülkiyeti kurulması ya da satışı sözleşmesi noterlerin düzenlemeye yetkili olduğu taşınmaz satış vaadine çevrilerek ( tahvil edilerek ) geçerli sayılmalıdır. ( Sungur bey, eleştiriler II.Sh.110/117; Sorunlar, Sh.19 vd ). Bu anlatılanlar, yapılacak ya da yapılmakta olan yapılar içinde geçerlidir. Yüksek Yargıtay'da 6217 sayılı Yasa’nın yürürlüğü döneminde TK. md.26 daki açık hükme karşın ( rağmen ) \"şahsi irtifak hakkını kurma vaadinin\" noterlerce düzenlenmesini geçerli saymış, daha önceki evrede \"sattım\" \"aldım\" sözlerini yorumlayarak ya da çevirme ( tahvil ) yoluna başvurarak noterlerin yaptıkları taşınmaz satış vaadi sözleşmelerine geçerlik tanımış, üstelik böyle bir sözleşmenin borç doğurmasınıve sözleşmenin kurulmasında malik olmanın bir koşul bulunmamasını gözönünde tutarak bir kimsenin malik olmadığı taşınmazın satışını vaad edebileceğini, iştirak durumunda mülkiyete bağlı bir taşınmazla ilgili noterlerin senetledikleri satış vaadi sözleşmesinin de geçerli olduğunu kabul etmiştir. Ayrıca şu da eklenmelidir ki böyle bir sözleşme ile satış vaadinde bulunan kişi taşınmazda apartman meydana getirip kat irtifakını ya da kat mülkiyetini kurma borcunu da yüklenmiş olmaktadır. Eğer, bu borca aykırı davranırsa,sorumlu tutulur. Yasal dayanakları yukarıda ayrıntılı olarak gösterildiği üzere, kat mülkiyeti ya da kat irtifakı kurma vaadinin noterlerce de düzenlenebileceğinin benimsenmesi, yurt gerçeklerine uygun düşmesinden başka, tapu kütük memuru gibi kamusal bir ödev yapan noterler önünde bu tür sözleşmelerin düzenlenmesinin bu güne değin kökleşmiş bir uygulama olarak da sürüp gitmesi, yurttaşların çıkarlarının korunması olanağını da sağlar. Öte yandan, yurdumuzda kentleşmenin giderek yoğunlaşmasının doğurduğu sorunlar adalete uygun ve dengeli bir çözüme bağlanabilmesi, noterlerin düzenledikleri bu tür sözleşmelere geçerlik tanımakla sağlanmış olabilir. Tersi bir görüşün benimsenmesi, toplumsal yaşamda olduğu kadar iş ve ekonomik yaşamda da çözümlenemeyecek karmaşık uyuşmazlıkların doğumuna kaynak olur. İşte tüm bu nedenlerden ötürü davada dayanılan ve noterlikçe kamusal biçime uyularak düzenlenen satış vaadi sözleşmesinin geçerli bulunduğu kabul edilmeli ve direnme kararı bu yönden bozulmalıdır. 2 - Taraflar arasında kurulan ve geçerli bulunan satış vaadi sözleşmesi,tam iki yanlı ( karşılıklı ) bir sözleşme olup, davalının temerrüdü nedeniyle, bu tür sözleşmelerde temerrüdün sonuçlarını belirleyen Borçlar Kanunu madde 106 uyarınca 20.000 liranın ödetilmesi isteminin çözüme bağlanması gerekir. Anılan yasa hükmüyle davacıya a ) edimin yerine getirilmesi ve gecikmeden doğan zarar için giderim istemek, b ) Borcun yerine getirilmesinden vazgeçip olumlu ( müsbet ) zarar için giderim isteminde bulunmak, c )Sözleşmeden dönüp ( akdi feshedip ) olumsuz ( menfi ) zarar için giderim istemek yönünden seçimlik hak tanınmıştır. Davacı, sözleşmeden dönmeye ( bozmaya ) ilişkin olarak seçimlik hakkını kullandığına göre, burada olumsuz ( menfi ) zarar üzerinde durulmak gerekir. Öyle ki, davacı vekili de apaçık 20.000 liranın olumsuz zarar karşılığı bulunduğunu ileri sürmüş ve bu tutarın ödetilmesini istemiştir. Durum böyle olmasına karşın özel dairenin bu istemi ve dava olgularını olumlu zarar açısından nitelemesi yerinde görülmemiştir. Öyle ise, Yerel Mahkemece olumsuz zarar konusunda gereken inceleme yapılıp soruşturmanın ortaya çıkaracağı uygun sonuç çevresinde bir karar verilmesi için direnme kararı bu yönden ve belirtilen gerekçeler uyarınca bozulmalıdır. 3 - Özel dairenin bozma ilamında da açıklandığı üzere, icra kovuşturmasının konusunu oluşturan alacağın belirli tutarı kapsaması nedeniyle borçlu davalının icrada karşı çıkması ( itiraz etmesi ) davacı yararına icra inkar tazminatının ödetilmesini gerektirir ki, yerel mahkemenin bozmanın bu kesimine de uymayarak eski kararında direnmesi Usul ve Yasa’ya aykırı olup son karar bu yönden de bozulmalıdır. SONUÇ : Yukarıda açıklanan duruma göre, temyiz itirazlarının kabulü ile1,2 ve 3 numaralı bentler uyarınca direnme kararının davacı yararına ( BOZULMASINA ), istek olursa temyiz peşin harcının davacı ya iadesine, vekil duruşmaya katılmadığı için davacı yararına avukatlık ücreti takdirine yer olmadığına oyçokluğuyla karar verildi. KARŞI OY: 1 - 634 sayılı Yasa’nın Kat Mülkiyet veya kat irtifakı kurulmasına ilişkin olarak getirdiği düzenleyici kurallar Yasa’nın buyurucu hükümlerinden olduklarından bunların yorum yolu ile ve yurt gerçeklerine uymadığı, düşüncesi ile bertaraf edilmesi olasılığı söz konusu edilemez. Yasalardaki buyurucu kurallar ihtiyaçları karşılamadığı takdirde ancak bunların yasama yoluyla değiştirilmeleri sorunu ortaya çıkar. Kaldı ki yurt gerçekleri dahi kat irtifakı veya kat mülkiyeti kurma vaadine ilişkin sözleşmelerin noterde değil tapu memurunun önünde yapılmasını gerektirmektedir. Diğer taraftan Noter Kanunu’nun Genel Kurul Kararında belirtilen hükümleri Kat Mülkiyeti Kanun’una göre genel nitelikte olduklarından uyuşmazlığın çözümünde uygulanamazlar. Bu nedenlerle olayda, sözü edilen sözleşme noterde yapılmış bulunduğundan geçersizdir. 2 - 1 sayılı bentde açıklanan nedenlerle sözleşme geçersiz olmakla birlikte, Medeni Kanun’un 2. maddesinde \"herkes haklarını kullanmakta ve borçlarını ifada hüsnüniyet kaidelerine riayetle mükelleftir\" denilmiş olması itibariyle sözleşmenin taraflardan biri, sözleşmeye uygun davranmama nedeniyle karşı tarafın zarara uğramasına sebebiyet vermiş bulunması halinde tazminat sorumluluğundan kurtulmak amacıyla sözleşmenin geçersizliğine dayanamaz. Mahkemece bu açıdan inceleme yapılarak varılacak sonuç uyarınca karar verilmelidir. Yukarıda 1 sayılı bendde açıklanan nedenle sözleşmenin geçerli bulunduğu hususuna ilişkin çoğunluk kararına karşıyım, direnme kararı 2 sayılı bent açısından inceleme yapılmak üzere değişik gerekçe ile bozulmalıdır. Üye ( İ.O. ) Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "SATIŞ VAADİ SÖZLEŞMESİ - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftasinmaz-satis-vaadi-mahkeme-kar-15.html",
        "title": "",
        "target": "",
        "type": "internal"
      },
      {
        "text": "SATIŞ VAADİ SÖZLEŞMESİ - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?tasinmaz-satis-vaadi-mahkeme-kar-15.html",
        "title": "",
        "target": "_top",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "SATIŞ VAADİ SÖZLEŞMESİ - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>SATIŞ VAADİ SÖZLEŞMESİ - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY HUKUK GENEL KURULU E. 1975/13-108 K. 1976/2617 T. 13.10.1976 &nbsp;ÖZET : Kat Mülkiyeti Yasası’nın yürürlüğünden sonra da taşınmaz mallara ilişkin satış vaadi sözle\" />\n\n   <link rel=\"canonical\" content=\"noterlikrehberi.net/rehber/index.html?tasinmaz-satis-vaadi-mahkeme-kar-15.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"tasinmaz-satis-vaadi-mahkeme-kar-15.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"SATIŞ VAADİ SÖZLEŞMESİ - MAHKEME KARARI\",\n\n   mailsubject: \"Tavsiye: Noterlik Rehberi - SATIŞ VAADİ SÖZLEŞMESİ - MAHKEME KARARI\",\n\n   sharesubject: \"Noterlik Rehberi - SATIŞ VAADİ SÖZLEŞMESİ - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TASINMAZ-SATIS-VAADI-MAHKEME-KAR-15\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"tasinmaz-satis-vaadi-mahkeme-kar-15.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?tasinmaz-satis-vaadi-mahkeme-kar-15.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?tasinmaz-satis-vaadi-mahkeme-kar-15.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?tasinmaz-satis-vaadi-mahkeme-kar-15.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?tasinmaz-satis-vaadi-mahkeme-kar-15.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftasinmaz-satis-vaadi-mahkeme-kar-15.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>SATIŞ VAADİ SÖZLEŞMESİ - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?tasinmaz-satis-vaadi-mahkeme-kar-15.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">SATIŞ VAADİ SÖZLEŞMESİ - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"text-align: left;\"><span style=\"font-weight: bold;\">T.C.</span></p>\n\n<p style=\"text-align: left;\"><span style=\"font-weight: bold;\">YARGITAY</span></p>\n\n<p style=\"text-align: left;\"><span style=\"font-weight: bold;\">HUKUK GENEL KURULU</span></p>\n\n<p style=\"text-align: left;\"><span style=\"font-weight: bold;\">E. 1975/13-108</span></p>\n\n<p style=\"text-align: left;\"><span style=\"font-weight: bold;\">K. 1976/2617</span></p>\n\n<p style=\"text-align: left;\"><span style=\"font-weight: bold;\">T. 13.10.1976</span></p>\n\n<p><span style=\"font-size: 13px; color: #000000;\">&nbsp;</span></p>\n\n<p><span style=\"font-weight: bold;\">ÖZET : </span>Kat Mülkiyeti Yasası’nın yürürlüğünden sonra da taşınmaz mallara ilişkin satış vaadi sözleşmeleri geçerlidir. Kat irtifakı ya da kat mülkiyeti kurulmasını öngören bu çeşit sözleşmelerin noterlerce düzenlenmesinde yasal engel yoktur.</p>\n\n<p>İcra kovuşturmasının konusunu oluşturan alacağın belirli tutarı kapsaması nedeniyle, borçlu davalının icrada itiraz etmesi, davacı yararına inkar öncesine ( tazminatına ) hükm olunmasını gerektirir.</p>\n\n<p><span style=\"font-weight: bold;\">DAVA : </span>Taraflar arasındaki sözleşmenin feshi, alacak ve tazminat davasından dolayı yapılan yargılama sonunda; ( Kadıköy Asliye İkinci Hukuk Mahkemesi ) nce davanın kısmen kabul, kısmen reddine dair verilen 18.1.1974 gün ve 283-21sayılı kararın incelenmesi davacı vekilleri tarafından istenilmesi üzerine, Yargıtay Onüçüncü Hukuk Dairesi’nin 22.3.1974 gün ve 701-683 sayılı ilamiyle;</p>\n\n<p>a ) Kat Mülkiyeti Kanunu’nun 10. maddesinin yürürlüğünden sonrada taşınmaz mallara ilişkin satış vaadi sözleşmeleri geçerli olduğu halde mahkemece aksi görüşün benimsenmesinin Yasa’ya aykırı olduğu; istenen tazminat, maddi dayanaklarına göre müsbet zarar niteliğinde olduğu halde, dava dilekçesindeki hukuki tavsif benimsenmek suretiyle ve davacıya bu zararın kanıtlanması için imkan verilmeden reddi cihetine gidilmesinin doğru olmadığı,</p>\n\n<p>b ) İcra inkar tazminatı istenmesinin koşulları davada mevcut olduğu halde bunun da reddi yolunda karar verilmesinin Usul ve Yasa’ya aykırı olduğu&quot;gerekçesiyle bozularak dosya yerine geri çevrilmekle yeniden yapılan yargılama sonunda; mahkemece önceki kararda direnilmiştir.</p>\n\n<p>Dosyadaki kağıtlar okunduktan sonra gereği görüşüldü:</p>\n\n<p><span style=\"font-weight: bold;\">KARAR : </span>Davacı vekili yanlar arasında noterlikçe düzenlenen &quot;Resen&quot; satış vaadi sözleşmesi gereğince davalının yüklendiği edimi, uyarmaya karşın yerine getirmediğini ileri sürerek sözleşmenin bozulmasını ve peşin ödenen 80.000 liranın faiz, icra inkar tazminatı ile birlikte ve ayrıca olumsuz zarar karşılığı 20.000 liranın da ödetilmesini istemiştir. Mahkemece, sözleşmenin geçersiz olduğu belirtilip 80.000 liranın ödetilmesine ve öbür istemlerin ise reddine karar verilmiş, özel dairece &quot;Resen&quot; düzenlenen satış vadi sözleşmesinin geçerli bulunduğu davacının olumlu zararının isteyebileceği gibi olayda icra inkar tazminatının da karar altına alınması gerektiği benimsenip hüküm bozulmuş, mahkeme eski kararında direnmiştir.</p>\n\n<p>1 - Mahkeme ile özel daire arasındaki uyuşmazlık, davaya dayanak yapılan satış vaadi sözleşmesinin geçerli olup olmadığı hususuna ilişkindir. Örneği dosyada bulunan sözleşmenin noter tarafından resmi şekilde düzenlendiği anlaşılmıştır. Gerek eski Noterlik Kanunu madde 44. ve gerekse yeni Noterlik Kanunu madde 60, b.3'e göre noterlerin taşınmaz satış vaadi sözleşmesini düzenleyebileceklerinde bir duraksama yoktur. Mahkemece, Kat Mülkiyeti Kanunu’nun 10. maddesine dayanılarak sözleşmenin geçersizliği ileri sürülmüştür. Bu yasa hükmüne göre &quot;Kat Mülkiyeti ve Kat irtifakı resmi senetle ve tapu siciline tescille doğar&quot;. Medeni Kanun md.634 Mülkiyetin geçirimi ( devri ) borcunu yükleyen sözleşmelerin resmi biçimde düzenlenmesini öngördüğü gibi Borçlar Kanunu madde 213 de bu doğrultudaki bir hükme yer verilmiştir. Öte yandan yine Medeni Kanun’un madde 633 uyarınca, taşınmaz mülkiyetinin kazanılması için tescil de gerekir. Görülüyor ki K.M.K. madde 10 ile M.K.633, 634 ve B.K. madde 213 arasında, bir karşıtlık bulunmamaktadır. Gerek eski Noterlik Kanunu madde 44 ve gerekse yeni Noterlik Kanunu madde 60, b.3 ile hiç bir ayırım yapılmaksızın noterlere, taşınmaz satış vaadi sözleşmelerini düzenleyebilmek yeterliği tanınmıştır.</p>\n\n<p>Kat irtifakı ya da bu kat mülkiyetinin kurulmasını öngören satış vaadi sözleşmesinin noterlerce düzenlenmesinde yasal bir engel bulunup bulunmadığı ortaya konabilmek için, kat mülkiyetinin gerçek niteliğinin belirlenmesinde zorunluluk vardır, şöyle ki; yapılmış yapılarda kat mülkiyeti katlardan tek başına yararlanma hakkı veren mülkiyet payı, yapılacak ya da yapılmakta olan yapılarda kat mülkiyeti katlardan tek başına yararlanma hakkı verecek mülkiyet payıdır. ( Prof. Dr. İsmet Sungur bey, Medeni Hukuk Sorunları, C.L.Sh.22 ). Kat Mülkiyeti Kanunumuza göre, paydaşların katlardaki &quot;özel mülkiyet&quot; ikatlarda yerelleşmiş kendine vergi tek başına yararlanma hakkıdır. &quot;Kat mülkiyeti hakkı&quot; da paydaşlara kendilerine ayrılan katlarda yerelleşmiş tek başına yararlanma hakkı veren, özel olarak biçimlenmiş, örgütlenmiş bir paylı mülkiyet hakkıdır. Yasa’nın gerekçesinde de; &quot;Türk tasarısına göre kat mülkiyeti gerçekte... bir nevi hak mülkiyetidir&quot; denerek aslında kat mülkiyeti hakkının konusunun &quot;katlarda tek başına yararlanma hakkı veren mülkiyet payı&quot; olduğu kabul edilmiş bulunmaktadır. Gerekçede ayrıca; &quot;şu noktanın önemle belirtilmesi gerekir ki, arsa payının kat mülkiyetinde önemli bir rolü vardır ve herkata veya bölüme ne miktar arsa payı bağlandığı gösterilmedikçe, kat mülkiyeti esasen kurulamaz&quot; bu tasarı &quot;arsa payı&quot; mihvari üzerine düzenlenmiştir de denmektedir. Bundan dolayı, Türk Kat Mülkiyeti Kanunu madde 13 deki &quot;kat mülkiyetine konu olan bağımsız bölümleri o bölüme bağlı arsa payı ( ... ) gösterilerek kat mülkiyeti kütüğünde ayrı yaprağa geçirilmesi ve böylece bir taşınmaz niteliği kazanması&quot; ilkesi ile buna ilişkin madde 46, IV, V gibi kuralları da; &quot;Kat mülkiyetine konu olan bağımsız bölümlerde tek başına yararlanma hakkı veren arsa payının kat mülkiyeti kütüğünde ayrı yaprağa geçirilmesi ve böylece ayrı bir taşınmaz niteliği kazanması&quot; diye anlaşılmak gerekir ( Bkz. Prof. Dr. İsmet Sungur bey, Medeni Hukuk eleştirileri, C.II. Sh.112/117 ).</p>\n\n<p>Bu bilgilerin ışığı altında dava konusu olay yönünden saptanacak sonuçlar şöyledir. Kat mülkiyeti satışı, aslında taşınmaz satışı niteliğindedir. Gerek eski Noterlik Kanunu madde 44 ve gerekse yeni Noterlik Kanunu madde 60,b.3' e göre, taşınmaz satış vaadini noterler de düzenleyebilirler. Noterler önünde yapılan taşınmaz satımı sözleşmeleri, noterlerin düzenlemeye yetkili olduğu taşınmaz satış vaadine çevrilerek ( tahvil edilerek ) geçerli tutulmak gerekir. Bundan dolayı, aslında taşınmaz satışı niteliğinde bulunan kat mülkiyeti kurulması ya da satışı sözleşmesi noterlerin düzenlemeye yetkili olduğu taşınmaz satış vaadine çevrilerek ( tahvil edilerek ) geçerli sayılmalıdır. ( Sungur bey, eleştiriler II.Sh.110/117; Sorunlar, Sh.19 vd ). Bu anlatılanlar, yapılacak ya da yapılmakta olan yapılar içinde geçerlidir. Yüksek Yargıtay'da 6217 sayılı Yasa’nın yürürlüğü döneminde TK. md.26 daki açık hükme karşın ( rağmen ) &quot;şahsi irtifak hakkını kurma vaadinin&quot; noterlerce düzenlenmesini geçerli saymış, daha önceki evrede &quot;sattım&quot; &quot;aldım&quot; sözlerini yorumlayarak ya da çevirme ( tahvil ) yoluna başvurarak noterlerin yaptıkları taşınmaz satış vaadi sözleşmelerine geçerlik tanımış, üstelik böyle bir sözleşmenin borç doğurmasınıve sözleşmenin kurulmasında malik olmanın bir koşul bulunmamasını gözönünde tutarak bir kimsenin malik olmadığı taşınmazın satışını vaad edebileceğini, iştirak durumunda mülkiyete bağlı bir taşınmazla ilgili noterlerin senetledikleri satış vaadi sözleşmesinin de geçerli olduğunu kabul etmiştir.</p>\n\n<p>Ayrıca şu da eklenmelidir ki böyle bir sözleşme ile satış vaadinde bulunan kişi taşınmazda apartman meydana getirip kat irtifakını ya da kat mülkiyetini kurma borcunu da yüklenmiş olmaktadır. Eğer, bu borca aykırı davranırsa,sorumlu tutulur.</p>\n\n<p>Yasal dayanakları yukarıda ayrıntılı olarak gösterildiği üzere, kat mülkiyeti ya da kat irtifakı kurma vaadinin noterlerce de düzenlenebileceğinin benimsenmesi, yurt gerçeklerine uygun düşmesinden başka, tapu kütük memuru gibi kamusal bir ödev yapan noterler önünde bu tür sözleşmelerin düzenlenmesinin bu güne değin kökleşmiş bir uygulama olarak da sürüp gitmesi, yurttaşların çıkarlarının korunması olanağını da sağlar. Öte yandan, yurdumuzda kentleşmenin giderek yoğunlaşmasının doğurduğu sorunlar adalete uygun ve dengeli bir çözüme bağlanabilmesi, noterlerin düzenledikleri bu tür sözleşmelere geçerlik tanımakla sağlanmış olabilir. Tersi bir görüşün benimsenmesi, toplumsal yaşamda olduğu kadar iş ve ekonomik yaşamda da çözümlenemeyecek karmaşık uyuşmazlıkların doğumuna kaynak olur.</p>\n\n<p>İşte tüm bu nedenlerden ötürü davada dayanılan ve noterlikçe kamusal biçime uyularak düzenlenen satış vaadi sözleşmesinin geçerli bulunduğu kabul edilmeli ve direnme kararı bu yönden bozulmalıdır.</p>\n\n<p>2 - Taraflar arasında kurulan ve geçerli bulunan satış vaadi sözleşmesi,tam iki yanlı ( karşılıklı ) bir sözleşme olup, davalının temerrüdü nedeniyle, bu tür sözleşmelerde temerrüdün sonuçlarını belirleyen Borçlar Kanunu madde 106 uyarınca 20.000 liranın ödetilmesi isteminin çözüme bağlanması gerekir. Anılan yasa hükmüyle davacıya a ) edimin yerine getirilmesi ve gecikmeden doğan zarar için giderim istemek, b ) Borcun yerine getirilmesinden vazgeçip olumlu ( müsbet ) zarar için giderim isteminde bulunmak, c )Sözleşmeden dönüp ( akdi feshedip ) olumsuz ( menfi ) zarar için giderim istemek yönünden seçimlik hak tanınmıştır. Davacı, sözleşmeden dönmeye ( bozmaya ) ilişkin olarak seçimlik hakkını kullandığına göre, burada olumsuz ( menfi ) zarar üzerinde durulmak gerekir. Öyle ki, davacı vekili de apaçık 20.000 liranın olumsuz zarar karşılığı bulunduğunu ileri sürmüş ve bu tutarın ödetilmesini istemiştir. Durum böyle olmasına karşın özel dairenin bu istemi ve dava olgularını olumlu zarar açısından nitelemesi yerinde görülmemiştir. Öyle ise, Yerel Mahkemece olumsuz zarar konusunda gereken inceleme yapılıp soruşturmanın ortaya çıkaracağı uygun sonuç çevresinde bir karar verilmesi için direnme kararı bu yönden ve belirtilen gerekçeler uyarınca bozulmalıdır.</p>\n\n<p>3 - Özel dairenin bozma ilamında da açıklandığı üzere, icra kovuşturmasının konusunu oluşturan alacağın belirli tutarı kapsaması nedeniyle borçlu davalının icrada karşı çıkması ( itiraz etmesi ) davacı yararına icra inkar tazminatının ödetilmesini gerektirir ki, yerel mahkemenin bozmanın bu kesimine de uymayarak eski kararında direnmesi Usul ve Yasa’ya aykırı olup son karar bu yönden de bozulmalıdır.</p>\n\n<p><span style=\"font-weight: bold;\">SONUÇ :</span> Yukarıda açıklanan duruma göre, temyiz itirazlarının kabulü ile1,2 ve 3 numaralı bentler uyarınca direnme kararının davacı yararına ( BOZULMASINA ), istek olursa temyiz peşin harcının davacı ya iadesine, vekil duruşmaya katılmadığı için davacı yararına avukatlık ücreti takdirine yer olmadığına oyçokluğuyla karar verildi.</p>\n\n<p><span style=\"font-weight: bold;\">KARŞI OY:</span></p>\n\n<p>1 - 634 sayılı Yasa’nın Kat Mülkiyet veya kat irtifakı kurulmasına ilişkin olarak getirdiği düzenleyici kurallar Yasa’nın buyurucu hükümlerinden olduklarından bunların yorum yolu ile ve yurt gerçeklerine uymadığı, düşüncesi ile bertaraf edilmesi olasılığı söz konusu edilemez. Yasalardaki buyurucu kurallar ihtiyaçları karşılamadığı takdirde ancak bunların yasama yoluyla değiştirilmeleri sorunu ortaya çıkar. Kaldı ki yurt gerçekleri dahi kat irtifakı veya kat mülkiyeti kurma vaadine ilişkin sözleşmelerin noterde değil tapu memurunun önünde yapılmasını gerektirmektedir. Diğer taraftan Noter Kanunu’nun Genel Kurul Kararında belirtilen hükümleri Kat Mülkiyeti Kanun’una göre genel nitelikte olduklarından uyuşmazlığın çözümünde uygulanamazlar. Bu nedenlerle olayda, sözü edilen sözleşme noterde yapılmış bulunduğundan geçersizdir.</p>\n\n<p>2 - 1 sayılı bentde açıklanan nedenlerle sözleşme geçersiz olmakla birlikte, Medeni Kanun’un 2. maddesinde &quot;herkes haklarını kullanmakta ve borçlarını ifada hüsnüniyet kaidelerine riayetle mükelleftir&quot; denilmiş olması itibariyle sözleşmenin taraflardan biri, sözleşmeye uygun davranmama nedeniyle karşı tarafın zarara uğramasına sebebiyet vermiş bulunması halinde tazminat sorumluluğundan kurtulmak amacıyla sözleşmenin geçersizliğine dayanamaz. Mahkemece bu açıdan inceleme yapılarak varılacak sonuç uyarınca karar verilmelidir.</p>\n\n<p>Yukarıda 1 sayılı bendde açıklanan nedenle sözleşmenin geçerli bulunduğu hususuna ilişkin çoğunluk kararına karşıyım, direnme kararı 2 sayılı bent açısından inceleme yapılmak üzere değişik gerekçe ile bozulmalıdır.</p>\n\n<p>Üye</p>\n\n<p><span style=\"font-size: 13px; color: #000000;\">&nbsp;</span></p>\n\n<p>( İ.O. )</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"tasinmaz-satis-vaadi-mahkeme-kar-15.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:28:08.648374"
}