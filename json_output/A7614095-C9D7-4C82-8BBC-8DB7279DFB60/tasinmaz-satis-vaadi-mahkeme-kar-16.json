{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\tasinmaz-satis-vaadi-mahkeme-kar-16.html",
    "title": "SATIŞ VAADİ SÖZLEŞMESİ - MAHKEME KARARI",
    "description": "T.C. YARGITAY 20. HUKUK DAİRESİ E. 2009/18438 K. 2010/1432 T. 9.2.2010  ÖZET : Dava tapu iptali ve tescil niteliğindedir. Çekişmeli taşınmazın bulunduğu yerde 1943 yılında 3",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ SATIŞ VAADİ SÖZLEŞMESİ - MAHKEME KARARI Email Gönder SATIŞ VAADİ SÖZLEŞMESİ - MAHKEME KARARI << Fihrist-Ana sayfa >> SATIŞ VAADİ SÖZLEŞMESİ - MAHKEME KARARI T.C. YARGITAY 20. HUKUK DAİRESİ E. 2009/18438 K. 2010/1432 T. 9.2.2010 ÖZET : Dava tapu iptali ve tescil niteliğindedir. Çekişmeli taşınmazın bulunduğu yerde 1943 yılında 3116 Sayılı Yasaya göre yapılan ve kesinleşen orman kadastrosu, 1981 yılında 6831 Sayılı Yasanın 1744 Sayılı Yasa ile değişik 2. madde uygulaması bulunmaktadır. Davaya konu taşınmazın tapudaki malikinin davalı A. G. olmayıp, davalı Hazine olduğuna, tapu iptal ve tescili davalarında davalı sıfatının tapu malikine ait olduğuna, uzman orman bilirkişi raporuna göre, çekişmeli taşınmazın 3116 Sayılı Yasaya göre yapılıp 1943 yılında kesinleşen orman kadastrosunda Devlet Ormanı sınırı içinde iken, 6831 sayılı yasanın 1744 Sayılı Yasa ile değişik 2. madde uygulaması ile Hazine adına orman sınırı dışına çıkarıldığının ve davaya konu 1341 parsel sayılı taşınmazın önceki maliki A. G. ile HAZİNE arasında görülüp kesinleşen Asliye Hukuk Mahkemesinin kararı ile Hazine adına tescil edildiği ve halen Hazine adına tapuda kayıtlı olduğunun anlaşıldığına. H.Y.U Y.'nın 237. maddesinde tanımlanan kesin hüküm kuralları gözönünde bulundurulduğunda davanın reddine karar verilmesinde bir isabetsizlik bulunmamaktadır. DAVA : Taraflar arasındaki tapu iptali ve tescil davasının yapılan yargılaması sonunda kurulan 30/06/2009 günlü hükmün Yargıtay'ca duruşmalı olarak incelenmesi davacı vekili tarafından istenilmekle, tayin olunan 09/02/2010 günü için yapılan tebligat üzerine, duruşmalı temyiz eden davacı ile karşı taraftan davalı Hazine vekili, davalı Orman Yönetimi vekili geldi, başka gelen olmadı, açık duruşmaya başlandı. Süresinde olduğu anlaşılan temyiz dilekçesinin kabulüne karar verildikten sonra, gelenlerin sözlü açıklamaları dinlendi, duruşmanın bittiği bildirildi. İş karara bırakıldı. Daha sonra dosya içindeki tüm belgeler incelenip, gereği düşünüldü: KARAR : Davacı, dava konusu Aşağı Dudullu Köyü, Çakmak Bayırı sokağında bulunan 9 pafta, 4 ada, ( 10 ) ... parselde kayıtlı taşınmazın 542/16500 payının, Üsküdar 2. Noterliğinin 14/08/1991 tarih ve 54984 yevmiye sayılı Düzenleme şeklinde gayrimenkul Satış vaadi sözleşmesi ile davalı A. G.'den satın aldığını ve satış bedelinin tamamını ödediğini, satın aldığı tarihte dava konusu taşınmazın tapu kaydının davalı A. G. adına kayıtlı bulunduğunu, ancak dava konusu taşınmazın davalı adına kayıtlı iken, açmış olduğu ferağa icbar davası sonucunda, Üsküdar 3. Asliye Hukuk Mahkemesinin 1994/684 - 1994/767 sayılı kararı ile hazine adına tesciline karar verilerek kesinleştiğini, davalının edimini yerine getirmesinin mümkün bulunmadığını, bu dava dosyasının dayanağını teşkil eden Üsküdar 2. Asliye Hukuk Mahkemesinin 1991/32 Esas, 1991/569 sayılı tescil kararının dayanağı olan idari işlemin İstanbul 3. İdare Mahkemesinin 2001/918 Esas ve 2003/834 sayılı kararı ile iptal edildiğini dava konusu taşınmaz üzerinde tapu kaydına güvenerek 1993-1994 yılında yaptığı 6 katlı binanın 27/02/2006 tarihinde yıkıldığını ileri sürerek, ferağa icbar davasının yargılamanın yenilenmesi yoluyla yeniden ele alınarak dava konusu taşınmazın 542/16500 payının adına tapuya tesciline karar verilmesi istemiyle Ümraniye 1. Asliye Hukuk Mahkemesinin 2006/204 Esas sayılı dava dosyasında dava açmıştır. Davalı Hazine: İadeyi muhakeme davasının kararı veren mahkemede açılması gerektiğini, Kesin hüküm nedeniyle dava konusu taşınmazın davalı Hazinenin tapulu taşınmazı olduğunu, davacının noterden taşınmazı satın almış olmasının Hazine bu noter satış sözleşmesinde taraf olmadığından. Hazinenin tapusunun iptalinin sözkonusu olmadığını ileri sürerek, dava dosyasının görevsizlik nedeniyle reddine karar verilmesini, keza davalı Orman Yönetimi dava konusu taşınmazın 1744 Sayılı Yasa ile 2. madde uygulaması XI numaralı poligon içinde orman sınırları dışına çıkarılan yer olduğunu ve özel mülkiyete konu olamayacağını ileri sürerek, haksız açılan davanın reddine karar verilmesini istemişlerdir. Davalı A. G., davacının gayrimenkul satış vaadi sözleşmesindeki hiç bir ön koşulun yerine getirmediğini ve yıkılan binasının kaçak ve taşkın olduğunu, bir gayrimenkulün henüz bölünmemiş bir parçasına ilişkin satışın vaadinin geçerli olması için, sözleşmede satışı vaat edilen parçanın sınır ve yüzölçümünün belirtilmesi gerektiğini, noter sözleşmesinde bu konuda hiç bir açıklık olmadığını ileri sürerek, açılan davanın reddine karar verilmesini istemiştir. Yargılamanın devamı sırasında, yargılamanın yenilenmesi davasının H.Y.UY.'nın 448/1. maddesi uyarınca hükmü veren mahkemede açılması gerektiği ve davacının davalılar aleyhine açmış olduğu tapu iptali ve tescil davasının, davanın daha iyi yürütülebilmesi açısından HUMK.nun 46. maddesi uyarınca davaların ayrılmasına karar verilerek, yargılamanın yenilenmesi davası yönünden, Üsküdar 3. Asliye Hukuk Mahkemesine gönderilmek üzere görevsizlik kararı verilmiş, tapu iptal ve tescili davası yönünden de mahkemenin 2008/326 sayılı esasına kaydedildikten sonra, mahkemece davanın reddine karar verilmiş, hüküm davacı vekili tarafından temyiz edilmiştir. Dava tapu iptali ve tescil niteliğindedir. Çekişmeli taşınmazın bulunduğu yerde 1943 yılında 3116 Sayılı Yasaya göre yapılan ve kesinleşen orman kadastrosu, 1981 yılında 6831 Sayılı Yasanın 1744 Sayılı Yasa ile değişik 2. madde uygulaması bulunmaktadır. SONUÇ : Dosya kapsamına , kararın dayandığı gerekçeye ve davaya konu taşınmazın tapudaki malikinin davalı A. G. olmayıp, davalı Hazine olduğuna, tapu iptal ve tescili davalarında davalı sıfatının tapu malikine ait olduğuna, uzman orman bilirkişi raporuna göre, çekişmeli taşınmazın 3116 Sayılı Yasaya göre yapılıp 1943 yılında kesinleşen orman kadastrosunda Devlet Ormanı sınırı içinde iken, 6831 sayılı yasanın 1744 Sayılı Yasa ile değişik 2. madde uygulaması ile Hazine adına orman sınırı dışına çıkarıldığının ve davaya konu 1341 parsel sayılı taşınmazın önceki maliki A. G. ile Hazine arasında görülüp kesinleşen Üsküdar 2. Asliye Hukuk Mahkemesinin 17/6/1991 gün ve 1991/32-569 sayılı kararı ile Hazine adına tescil edildiği ve halen Hazine adına tapuda kayıtlı olduğunun anlaşıldığına. H.Y.U Y.'nın 237. maddesinde tanımlanan kesin hüküm kuralları gözönünde bulundurulduğunda davanın reddine karar verilmesinde bir isabetsizlik bulunmadığına göre, temyiz itirazlarının reddi ile usul ve yasaya uygun olan hükmün ONANMASINA, yürürlükte bulunan Avukatlık Asgari Ücret Tarifesine göre belirlenen 750.00.-TL vekalet ücretinin davacıdan alınarak, davalı Orman Yönetimi ile Hazine'ye verilmesine, aşağıda yazılı onama harcının temyiz edenlere ayrı yarı yükletilmesine, 09.02.2010 günü oybirliğiyle karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "SATIŞ VAADİ SÖZLEŞMESİ - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftasinmaz-satis-vaadi-mahkeme-kar-16.html",
        "title": "",
        "target": "",
        "type": "internal"
      },
      {
        "text": "SATIŞ VAADİ SÖZLEŞMESİ - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?tasinmaz-satis-vaadi-mahkeme-kar-16.html",
        "title": "",
        "target": "_top",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "SATIŞ VAADİ SÖZLEŞMESİ - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>SATIŞ VAADİ SÖZLEŞMESİ - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY 20. HUKUK DAİRESİ E. 2009/18438 K. 2010/1432 T. 9.2.2010 &nbsp;ÖZET : Dava tapu iptali ve tescil niteliğindedir. Çekişmeli taşınmazın bulunduğu yerde 1943 yılında 3\" />\n\n   <link rel=\"canonical\" content=\"noterlikrehberi.net/rehber/index.html?tasinmaz-satis-vaadi-mahkeme-kar-16.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"tasinmaz-satis-vaadi-mahkeme-kar-16.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"SATIŞ VAADİ SÖZLEŞMESİ - MAHKEME KARARI\",\n\n   mailsubject: \"Tavsiye: Noterlik Rehberi - SATIŞ VAADİ SÖZLEŞMESİ - MAHKEME KARARI\",\n\n   sharesubject: \"Noterlik Rehberi - SATIŞ VAADİ SÖZLEŞMESİ - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TASINMAZ-SATIS-VAADI-MAHKEME-KAR-16\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"tasinmaz-satis-vaadi-mahkeme-kar-16.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?tasinmaz-satis-vaadi-mahkeme-kar-16.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?tasinmaz-satis-vaadi-mahkeme-kar-16.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?tasinmaz-satis-vaadi-mahkeme-kar-16.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?tasinmaz-satis-vaadi-mahkeme-kar-16.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftasinmaz-satis-vaadi-mahkeme-kar-16.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>SATIŞ VAADİ SÖZLEŞMESİ - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?tasinmaz-satis-vaadi-mahkeme-kar-16.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">SATIŞ VAADİ SÖZLEŞMESİ - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p><span style=\"font-weight: bold;\">T.C.</span></p>\n\n<p><span style=\"font-weight: bold;\">YARGITAY</span></p>\n\n<p><span style=\"font-weight: bold;\">20. HUKUK DAİRESİ</span></p>\n\n<p><span style=\"font-weight: bold;\">E. 2009/18438</span></p>\n\n<p><span style=\"font-weight: bold;\">K. 2010/1432</span></p>\n\n<p><span style=\"font-weight: bold;\">T. 9.2.2010</span></p>\n\n<p><span style=\"font-size: 13px; color: #000000;\">&nbsp;</span></p>\n\n<p><span style=\"font-weight: bold;\">ÖZET : </span>Dava tapu iptali ve tescil niteliğindedir. Çekişmeli taşınmazın bulunduğu yerde 1943 yılında 3116 Sayılı Yasaya göre yapılan ve kesinleşen orman kadastrosu, 1981 yılında 6831 Sayılı Yasanın 1744 Sayılı Yasa ile değişik 2. madde uygulaması bulunmaktadır. Davaya konu taşınmazın tapudaki malikinin davalı A. G. olmayıp, davalı Hazine olduğuna, tapu iptal ve tescili davalarında davalı sıfatının tapu malikine ait olduğuna, uzman orman bilirkişi raporuna göre, çekişmeli taşınmazın 3116 Sayılı Yasaya göre yapılıp 1943 yılında kesinleşen orman kadastrosunda Devlet Ormanı sınırı içinde iken, 6831 sayılı yasanın 1744 Sayılı Yasa ile değişik 2. madde uygulaması ile Hazine adına orman sınırı dışına çıkarıldığının ve davaya konu 1341 parsel sayılı taşınmazın önceki maliki A. G. ile HAZİNE arasında görülüp kesinleşen Asliye Hukuk Mahkemesinin kararı ile Hazine adına tescil edildiği ve halen Hazine adına tapuda kayıtlı olduğunun anlaşıldığına. H.Y.U Y.'nın 237. maddesinde tanımlanan kesin hüküm kuralları gözönünde bulundurulduğunda davanın reddine karar verilmesinde bir isabetsizlik bulunmamaktadır.</p>\n\n<p><span style=\"font-weight: bold;\">DAVA : </span>Taraflar arasındaki tapu iptali ve tescil davasının yapılan yargılaması sonunda kurulan 30/06/2009 günlü hükmün Yargıtay'ca duruşmalı olarak incelenmesi davacı vekili tarafından istenilmekle, tayin olunan 09/02/2010 günü için yapılan tebligat üzerine, duruşmalı temyiz eden davacı ile karşı taraftan davalı Hazine vekili, davalı Orman Yönetimi vekili geldi, başka gelen olmadı, açık duruşmaya başlandı. Süresinde olduğu anlaşılan temyiz dilekçesinin kabulüne karar verildikten sonra, gelenlerin sözlü açıklamaları dinlendi, duruşmanın bittiği bildirildi. İş karara bırakıldı. Daha sonra dosya içindeki tüm belgeler incelenip, gereği düşünüldü:</p>\n\n<p><span style=\"font-weight: bold;\">KARAR : </span>Davacı, dava konusu Aşağı Dudullu Köyü, Çakmak Bayırı sokağında bulunan 9 pafta, 4 ada, ( 10 ) ... parselde kayıtlı taşınmazın 542/16500 payının, Üsküdar 2. Noterliğinin 14/08/1991 tarih ve 54984 yevmiye sayılı Düzenleme şeklinde gayrimenkul Satış vaadi sözleşmesi ile davalı A. G.'den satın aldığını ve satış bedelinin tamamını ödediğini, satın aldığı tarihte dava konusu taşınmazın tapu kaydının davalı A. G. adına kayıtlı bulunduğunu, ancak dava konusu taşınmazın davalı adına kayıtlı iken, açmış olduğu ferağa icbar davası sonucunda, Üsküdar 3. Asliye Hukuk Mahkemesinin 1994/684 - 1994/767 sayılı kararı ile hazine adına tesciline karar verilerek kesinleştiğini, davalının edimini yerine getirmesinin mümkün bulunmadığını, bu dava dosyasının dayanağını teşkil eden Üsküdar 2. Asliye Hukuk Mahkemesinin 1991/32 Esas, 1991/569 sayılı tescil kararının dayanağı olan idari işlemin İstanbul 3. İdare Mahkemesinin 2001/918 Esas ve 2003/834 sayılı kararı ile iptal edildiğini dava konusu taşınmaz üzerinde tapu kaydına güvenerek 1993-1994 yılında yaptığı 6 katlı binanın 27/02/2006 tarihinde yıkıldığını ileri sürerek, ferağa icbar davasının yargılamanın yenilenmesi yoluyla yeniden ele alınarak dava konusu taşınmazın 542/16500 payının adına tapuya tesciline karar verilmesi istemiyle Ümraniye 1. Asliye Hukuk Mahkemesinin 2006/204 Esas sayılı dava dosyasında dava açmıştır.</p>\n\n<p>Davalı Hazine: İadeyi muhakeme davasının kararı veren mahkemede açılması gerektiğini, Kesin hüküm nedeniyle dava konusu taşınmazın davalı Hazinenin tapulu taşınmazı olduğunu, davacının noterden taşınmazı satın almış olmasının Hazine bu noter satış sözleşmesinde taraf olmadığından. Hazinenin tapusunun iptalinin sözkonusu olmadığını ileri sürerek, dava dosyasının görevsizlik nedeniyle reddine karar verilmesini, keza davalı Orman Yönetimi dava konusu taşınmazın 1744 Sayılı Yasa ile 2. madde uygulaması XI numaralı poligon içinde orman sınırları dışına çıkarılan yer olduğunu ve özel mülkiyete konu olamayacağını ileri sürerek, haksız açılan davanın reddine karar verilmesini istemişlerdir. Davalı A. G., davacının gayrimenkul satış vaadi sözleşmesindeki hiç bir ön koşulun yerine getirmediğini ve yıkılan binasının kaçak ve taşkın olduğunu, bir gayrimenkulün henüz bölünmemiş bir parçasına ilişkin satışın vaadinin geçerli olması için, sözleşmede satışı vaat edilen parçanın sınır ve yüzölçümünün belirtilmesi gerektiğini, noter sözleşmesinde bu konuda hiç bir açıklık olmadığını ileri sürerek, açılan davanın reddine karar verilmesini istemiştir.</p>\n\n<p>Yargılamanın devamı sırasında, yargılamanın yenilenmesi davasının H.Y.UY.'nın 448/1. maddesi uyarınca hükmü veren mahkemede açılması gerektiği ve davacının davalılar aleyhine açmış olduğu tapu iptali ve tescil davasının, davanın daha iyi yürütülebilmesi açısından HUMK.nun 46. maddesi uyarınca davaların ayrılmasına karar verilerek, yargılamanın yenilenmesi davası yönünden, Üsküdar 3. Asliye Hukuk Mahkemesine gönderilmek üzere görevsizlik kararı verilmiş, tapu iptal ve tescili davası yönünden de mahkemenin 2008/326 sayılı esasına kaydedildikten sonra, mahkemece davanın reddine karar verilmiş, hüküm davacı vekili tarafından temyiz edilmiştir.</p>\n\n<p>Dava tapu iptali ve tescil niteliğindedir.</p>\n\n<p>Çekişmeli taşınmazın bulunduğu yerde 1943 yılında 3116 Sayılı Yasaya göre yapılan ve kesinleşen orman kadastrosu, 1981 yılında 6831 Sayılı Yasanın 1744 Sayılı Yasa ile değişik 2. madde uygulaması bulunmaktadır.</p>\n\n<p><span style=\"font-weight: bold;\">SONUÇ : </span>Dosya kapsamına , kararın dayandığı gerekçeye ve davaya konu taşınmazın tapudaki malikinin davalı A. G. olmayıp, davalı Hazine olduğuna, tapu iptal ve tescili davalarında davalı sıfatının tapu malikine ait olduğuna, uzman orman bilirkişi raporuna göre, çekişmeli taşınmazın 3116 Sayılı Yasaya göre yapılıp 1943 yılında kesinleşen orman kadastrosunda Devlet Ormanı sınırı içinde iken, 6831 sayılı yasanın 1744 Sayılı Yasa ile değişik 2. madde uygulaması ile Hazine adına orman sınırı dışına çıkarıldığının ve davaya konu 1341 parsel sayılı taşınmazın önceki maliki A. G. ile Hazine arasında görülüp kesinleşen Üsküdar 2. Asliye Hukuk Mahkemesinin 17/6/1991 gün ve 1991/32-569 sayılı kararı ile Hazine adına tescil edildiği ve halen Hazine adına tapuda kayıtlı olduğunun anlaşıldığına. H.Y.U Y.'nın 237. maddesinde tanımlanan kesin hüküm kuralları gözönünde bulundurulduğunda davanın reddine karar verilmesinde bir isabetsizlik bulunmadığına göre, temyiz itirazlarının reddi ile usul ve yasaya uygun olan hükmün ONANMASINA, yürürlükte bulunan Avukatlık Asgari Ücret Tarifesine göre belirlenen 750.00.-TL vekalet ücretinin davacıdan alınarak, davalı Orman Yönetimi ile Hazine'ye verilmesine, aşağıda yazılı onama harcının temyiz edenlere ayrı yarı yükletilmesine, 09.02.2010 günü oybirliğiyle karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"tasinmaz-satis-vaadi-mahkeme-kar-16.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:28:08.747903"
}