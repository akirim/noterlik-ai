{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\tasinmaz-satis-vaadi-mahkeme-kar-2.html",
    "title": "KAT MÜLKİYETİNE TABİ HARİCEN SATILAN DAİRE - MAHKEME KARARI",
    "description": "T.C. YARGITAY 14. HUKUK DAİRESİ E. 2001/532 K. 2001/875 T. 9.2.2000  ÖZET : Tapuda kayıtlı bir taşınmazın mülkiyetini devir borcu doğuran ve ancak yasanın öngördüğü biçim ko",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ KAT MÜLKİYETİNE TABİ HARİCEN SATILAN DAİRE - MAHKEME KARARI Email Gönder KAT MÜLKİYETİNE TABİ HARİCEN SATILAN DAİRE - MAHKEME KARARI << Fihrist-Ana sayfa >> KAT MÜLKİYETİNE TABİ HARİCEN SATILAN DAİRE - MAHKEME KARARI T.C. YARGITAY 14. HUKUK DAİRESİ E. 2001/532 K. 2001/875 T. 9.2.2000 ÖZET : Tapuda kayıtlı bir taşınmazın mülkiyetini devir borcu doğuran ve ancak yasanın öngördüğü biçim koşullarına uygun olarak yapılmadığından geçersiz bulunan sözleşmeye dayanılarak açılan bir tescil davası kural olarak kabul edilemez; bununla beraber Kat Mülkiyeti Kanunu'na tabi olmak üzere yapımına başlanılan taşınmazdan bağımsız bölüm satımına ilişkin geçerli bir sözleşme olmadan tarafların bağımsız bölüm satımında anlaşarak alıcının tüm borçlarını eda etmesi ve satıcının da bağımsız bölümü teslim ederek alıcının onu malik gibi kullanmasına rağmen satıcının tapuda mülkiyetin devrine yanaşmaması hallerinde; olayın özelliğine göre hakim, Medeni Kanunun 2. maddesini gözeterek açılan tescil davasını kabul edebilir. DAVA : Taraflar arasındaki tapu iptali ve tescil davasından dolayı mahal mahkemesinden verilen yukarıda gün ve sayısı yazılı hükmün: Dairemizin 24.11.2000 gün ve 2000/7099-7769 sayılı Hamiyle onanmasına karar verilmişti. Süresi içinde davacılar vekili tarafından kararın düzeltilmesi istenilmiş olmakla, dosya içerisindeki bütün kağıtlar incelenerek gereği düşünüldü: KARAR : Davacılar. 13 parsel sayılı taşınmazdan 6 bağımsız bölümü ayrı ayrı satın aldıklarını, kat irtifakı kurulunca tapuda ferağ verileceğini, ancak ortak yerlerin sonradan daire haline getirildiğini, bu yerlerin de kendilerine satılan bağımsız bölümlerin eklentisi olduğunu ileri sürerek, kat irtifakı kurularak belirlenecek arsa payları oranında ya da her bir daire için 1/6 oranında tapu iptali ile adlarına tescil istemişlerdir. Davalılar, davacıların sadece bağımsız bölümleri aldıklarını, bodrum katlarda hak iddia edemeyeceklerini savunmuşlar, satış sözleşmelerinin geçersiz olduğunu da belirterek davanın reddini talep etmişlerdir. Mahkemece, bodrum katların projeye aykırı olarak bağımsız bölüm haline getirildiği, tadilat projesinin de yapılmadığı gerekçesiyle davanın reddine karar verilmiştir. Yerel mahkeme kararının Dairemizce onanması üzerine davacılar karar düzeltme isteminde bulunmuşlardır. Dava kişisel hakka dayalı tapu iptali ve tescil isteğine ilişkindir. Dava konusu taşınmaz 6.11.1995 tarihinde yapılan cins tashihi ile bahçeli, iki bodrum ve 6 daireli kargir bina olarak tapuda intikal suretiyle davalılar adına kayıtlıdır. Sancı Ahmet, taşınmazın tamamına 4.5.1987 tarihinde malik olmuştur ve satış tarihinde de tapu kayıt malikidir. Tapulu taşınmazların satışının resmi şekilde olacağı Medeni Kanunun, 634 Borçlar Kanununun 213 ve Noterlik Kanununun 89 maddeleri gereğidir. 1988 tarih 2/2 sayılı İçtihadı Birleştirme Kararında özetle \"Tapuda kayıtlı bir taşınmazın mülkiyetini devir borcunu doğuran ve ancak yasanın öngördüğü biçim koşullarına uygun olarak yapılmadığından geçersiz bulunan sözleşmeye dayanılarak açılan bir tescil davası kural olarak kabul edilemez; bununla beraber Kat Mülkiyeti Kanunu'na tabi olmak üzere yapımına başlanılan taşınmazdan bağımsız bölüm satımına ilişkin geçerli bir sözleşme olmadan tarafların bağımsız bölüm satımında anlaşarak alıcının tüm borçlarını eda etmesi ve satıcının da bağımsız bölümü teslim ederek alıcının onu malik gibi kullanmasına rağmen satıcının tapuda mülkiyetin devrine yanaşmaması hallerinde; olayın özelliğine göre hakim, Medeni Kanunun 2. maddesini gözeterek açılan tescil davasını kabul edebilir.\"' Şeklindedir. Anılan İçtihatları Birleştirme Kararı ile gerek başkasının taşınmazı üzerine gerekse kendi taşınmazı üzerine bina yapan kişilerin, inşaata başlandıktan sonra, yapılmakta olan binadan bağımsız bölüm satarak, elde ettikleri para ile inşaatı tamamladıktan sonra, paranın değer kaybetmesi, satışa konu yerlerinde kıymetlenmesi sonucu, yasanın aradığı şekil zorunluluğundan yararlanmak istemeleri nedeniyle, hakkın kötüye kullanılması sonucunu doğuracak bu tür davranışların önüne geçilmek istenmiştir. Somut olayda, satıcı aynı zamanda arsa sahibidir. Satış tarihinde taşınmaz arsa niteliği ile tapuda kayıtlıdır. Daha sonra satıcının mirasçılarına intikal etmiş bu arada da cins tashihi yaptırılmıştır. Ancak, projeye aykırı imalat nedeniyle kat irtifakı kurulamamıştır. Dosya içerisinde bulunan inşaat ruhsatı 1979 iskan ruhsatı ise 1980 tarihlidir. Yani satıcının taşınmazı satın alma tarihinden de öncedir. Davacılardan Mehmet Adem dışındakilerin satın alma sözleşmeleri de resmi şekle uygun değildir. Burada davacıların dayandıkları sözleşmelerin mülkiyet devir borcu doğurup doğurmayacağı, yani yukarıda açıklanan 2/2 sayılı İçtihadı Birleştirme Kararının somut olayda uygulama yerinin bulunup bulunmadığının irdelenmesi gerekir. 2/2 sayılı İçtihadı Birleştirme Kararının uygulanması için yapım aşamasında olan bir inşaatın varlığı gerekir. Yapı Denetimi Hakkında 595 sayılı Kanun Hükmündeki Kararname ( 10.4.2000 tarih 24016 sayılı Resmi Gazete ) nin 3. maddesi yapıyı ve yapım süresini tanımlamıştır. Buna göre yapı \"sabit, zemine doğrudan veya dolaylı olarak bağlı geçici veya sürekli canlı barındıran, geçici veya daimi bina ve tesisler ile bunlara bağlı eklentilerini, altyapı tesislerini ve bütün bunların her türlü inşaat tesisat, imalat, sondaj değiştirme, güçlendirme ve esaslı onarımını kapsayan yapım işlerini \"yapım süresi ise\" yapı sahibinin, yapı ruhsatını aldığı tarih ile yapı kullanma iznini aldığı tarih arasındaki dönemi,\" ifade eder. Somut olayda, satıcı taşınmazı inşaat ve iskan ruhsatları alındıktan sonra 1987 yılında satın almıştır. Bu durumda anılan İçtihadı Birleştirme Kararı uyarınca satıcının yüklenici ya da kendi taşınmazı üzerine bina yapan yapsatçı olduğunun kabulü mümkün değildir. Artık, olayın genel hükümler çerçevesinde değerlendirilmesi ve tapulu taşınmazın satışına ilişkin resmi şekil zorunluluğunun aranması gerekir. Davacılardan sadece Mehmet Adem resmi şekilde düzenlenmiş satış vaadi sözleşmesine dayanmaktadır. Diğer davacıların ise, mülkiyet nakil borcunu doğuracak nitelikte bir belgeleri yoktur. Mahkemece, Mehmet Adem dışındaki davacılar yönünden davanın reddine karar verilmesinde yukarıda açıklanan gerekçelere göre bir usulsüzlük görülmemiştir. Ancak, tanık anlatımları ile davacı Mehmet Adem\"in bağımsız bölümünü bodrum kattaki sonradan yapılan bağımsız bölümleri de görerek aldığı gözetilerek, 1978 tarihli 3/4 sayılı İçtihadı Birleştirme Kararı uyarınca belirlenecek arsa payı oranında davasının kabulüne karar vermek gerekirken yazılı gerekçelerle bu davacının isteminin de reddine karar verilmesi doğru görülmemiştir. Bu nedenle Mehmet Adem'in karar düzeltme isteminin kabulü gerekmiştir. SONUÇ : Yukarıda yazılı nedenlerle, davacı Mehmet Adem'in karar düzeltme isteminin kabulü ile Dairemizin 24.11.2000 tarihli onama kararının Mehmet Adem yönünden kaldırılarak hükmün BOZULMASINA, diğer davacıların karar düzeltme istemlerinin reddi ile HUMK.nun 442 III. Maddesi uyarınca takdiren, 35.591.400 TL. para cezası 6.610.000 TL. red harcının istemleri reddedilen davacılardan ayrı ayrı tahsiline 9.2.2000 tarihinde oybirliğiyle karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "KAT MÜLKİYETİNE TABİ HARİCEN SATILAN DAİRE - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftasinmaz-satis-vaadi-mahkeme-kar-2.html",
        "title": "",
        "target": "",
        "type": "internal"
      },
      {
        "text": "KAT MÜLKİYETİNE TABİ HARİCEN SATILAN DAİRE - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?tasinmaz-satis-vaadi-mahkeme-kar-2.html",
        "title": "",
        "target": "_top",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "KAT MÜLKİYETİNE TABİ HARİCEN SATILAN DAİRE - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>KAT MÜLKİYETİNE TABİ HARİCEN SATILAN DAİRE - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY 14. HUKUK DAİRESİ E. 2001/532 K. 2001/875 T. 9.2.2000 &nbsp;ÖZET : Tapuda kayıtlı bir taşınmazın mülkiyetini devir borcu doğuran ve ancak yasanın öngördüğü biçim ko\" />\n\n   <link rel=\"canonical\" content=\"noterlikrehberi.net/rehber/index.html?tasinmaz-satis-vaadi-mahkeme-kar-2.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"tasinmaz-satis-vaadi-mahkeme-kar-2.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"KAT MÜLKİYETİNE TABİ HARİCEN SATILAN DAİRE - MAHKEME KARARI\",\n\n   mailsubject: \"Tavsiye: Noterlik Rehberi - KAT MÜLKİYETİNE TABİ HARİCEN SATILAN DAİRE - MAHKEME KARARI\",\n\n   sharesubject: \"Noterlik Rehberi - KAT MÜLKİYETİNE TABİ HARİCEN SATILAN DAİRE - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TASINMAZ-SATIS-VAADI-MAHKEME-KAR-2\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"tasinmaz-satis-vaadi-mahkeme-kar-2.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?tasinmaz-satis-vaadi-mahkeme-kar-2.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?tasinmaz-satis-vaadi-mahkeme-kar-2.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?tasinmaz-satis-vaadi-mahkeme-kar-2.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?tasinmaz-satis-vaadi-mahkeme-kar-2.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftasinmaz-satis-vaadi-mahkeme-kar-2.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>KAT MÜLKİYETİNE TABİ HARİCEN SATILAN DAİRE - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?tasinmaz-satis-vaadi-mahkeme-kar-2.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">KAT MÜLKİYETİNE TABİ HARİCEN SATILAN DAİRE - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p><span style=\"font-weight: bold;\">T.C.</span></p>\n\n<p><span style=\"font-weight: bold;\">YARGITAY</span></p>\n\n<p><span style=\"font-weight: bold;\">14. HUKUK DAİRESİ</span></p>\n\n<p><span style=\"font-weight: bold;\">E. 2001/532</span></p>\n\n<p><span style=\"font-weight: bold;\">K. 2001/875</span></p>\n\n<p><span style=\"font-weight: bold;\">T. 9.2.2000</span></p>\n\n<p><span style=\"font-size: 13px; color: #000000;\">&nbsp;</span></p>\n\n<p>ÖZET : Tapuda kayıtlı bir taşınmazın mülkiyetini devir borcu doğuran ve ancak yasanın öngördüğü biçim koşullarına uygun olarak yapılmadığından geçersiz bulunan sözleşmeye dayanılarak açılan bir tescil davası kural olarak kabul edilemez; bununla beraber Kat Mülkiyeti Kanunu'na tabi olmak üzere yapımına başlanılan taşınmazdan bağımsız bölüm satımına ilişkin geçerli bir sözleşme olmadan tarafların bağımsız bölüm satımında anlaşarak alıcının tüm borçlarını eda etmesi ve satıcının da bağımsız bölümü teslim ederek alıcının onu malik gibi kullanmasına rağmen satıcının tapuda mülkiyetin devrine yanaşmaması hallerinde; olayın özelliğine göre hakim, Medeni Kanunun 2. maddesini gözeterek açılan tescil davasını kabul edebilir.</p>\n\n<p>DAVA : Taraflar arasındaki tapu iptali ve tescil davasından dolayı mahal mahkemesinden verilen yukarıda gün ve sayısı yazılı hükmün: Dairemizin 24.11.2000 gün ve 2000/7099-7769 sayılı Hamiyle onanmasına karar verilmişti. Süresi içinde davacılar vekili tarafından kararın düzeltilmesi istenilmiş olmakla, dosya içerisindeki bütün kağıtlar incelenerek gereği düşünüldü:</p>\n\n<p>KARAR : Davacılar. 13 parsel sayılı taşınmazdan 6 bağımsız bölümü ayrı ayrı satın aldıklarını, kat irtifakı kurulunca tapuda ferağ verileceğini, ancak ortak yerlerin sonradan daire haline getirildiğini, bu yerlerin de kendilerine satılan bağımsız bölümlerin eklentisi olduğunu ileri sürerek, kat irtifakı kurularak belirlenecek arsa payları oranında ya da her bir daire için 1/6 oranında tapu iptali ile adlarına tescil istemişlerdir.</p>\n\n<p>Davalılar, davacıların sadece bağımsız bölümleri aldıklarını, bodrum katlarda hak iddia edemeyeceklerini savunmuşlar, satış sözleşmelerinin geçersiz olduğunu da belirterek davanın reddini talep etmişlerdir.</p>\n\n<p>Mahkemece, bodrum katların projeye aykırı olarak bağımsız bölüm haline getirildiği, tadilat projesinin de yapılmadığı gerekçesiyle davanın reddine karar verilmiştir.</p>\n\n<p>Yerel mahkeme kararının Dairemizce onanması üzerine davacılar karar düzeltme isteminde bulunmuşlardır.</p>\n\n<p>Dava kişisel hakka dayalı tapu iptali ve tescil isteğine ilişkindir. Dava konusu taşınmaz 6.11.1995 tarihinde yapılan cins tashihi ile bahçeli, iki bodrum ve 6 daireli kargir bina olarak tapuda intikal suretiyle davalılar adına kayıtlıdır. Sancı Ahmet, taşınmazın tamamına 4.5.1987 tarihinde malik olmuştur ve satış tarihinde de tapu kayıt malikidir. Tapulu taşınmazların satışının resmi şekilde olacağı Medeni Kanunun, 634 Borçlar Kanununun 213 ve Noterlik Kanununun 89 maddeleri gereğidir.</p>\n\n<p>1988 tarih 2/2 sayılı İçtihadı Birleştirme Kararında özetle &quot;Tapuda kayıtlı bir taşınmazın mülkiyetini devir borcunu doğuran ve ancak yasanın öngördüğü biçim koşullarına uygun olarak yapılmadığından geçersiz bulunan sözleşmeye dayanılarak açılan bir tescil davası kural olarak kabul edilemez; bununla beraber Kat Mülkiyeti Kanunu'na tabi olmak üzere yapımına başlanılan taşınmazdan bağımsız bölüm satımına ilişkin geçerli bir sözleşme olmadan tarafların bağımsız bölüm satımında anlaşarak alıcının tüm borçlarını eda etmesi ve satıcının da bağımsız bölümü teslim ederek alıcının onu malik gibi kullanmasına rağmen satıcının tapuda mülkiyetin devrine yanaşmaması hallerinde; olayın özelliğine göre hakim, Medeni Kanunun 2. maddesini gözeterek açılan tescil davasını kabul edebilir.&quot;' Şeklindedir.</p>\n\n<p>Anılan İçtihatları Birleştirme Kararı ile gerek başkasının taşınmazı üzerine gerekse kendi taşınmazı üzerine bina yapan kişilerin, inşaata başlandıktan sonra, yapılmakta olan binadan bağımsız bölüm satarak, elde ettikleri para ile inşaatı tamamladıktan sonra, paranın değer kaybetmesi, satışa konu yerlerinde kıymetlenmesi sonucu, yasanın aradığı şekil zorunluluğundan yararlanmak istemeleri nedeniyle, hakkın kötüye kullanılması sonucunu doğuracak bu tür davranışların önüne geçilmek istenmiştir.</p>\n\n<p>Somut olayda, satıcı aynı zamanda arsa sahibidir. Satış tarihinde taşınmaz arsa niteliği ile tapuda kayıtlıdır. Daha sonra satıcının mirasçılarına intikal etmiş bu arada da cins tashihi yaptırılmıştır. Ancak, projeye aykırı imalat nedeniyle kat irtifakı kurulamamıştır. Dosya içerisinde bulunan inşaat ruhsatı 1979 iskan ruhsatı ise 1980 tarihlidir. Yani satıcının taşınmazı satın alma tarihinden de öncedir. Davacılardan Mehmet Adem dışındakilerin satın alma sözleşmeleri de resmi şekle uygun değildir. Burada davacıların dayandıkları sözleşmelerin mülkiyet devir borcu doğurup doğurmayacağı, yani yukarıda açıklanan 2/2 sayılı İçtihadı Birleştirme Kararının somut olayda uygulama yerinin bulunup bulunmadığının irdelenmesi gerekir.</p>\n\n<p>2/2 sayılı İçtihadı Birleştirme Kararının uygulanması için yapım aşamasında olan bir inşaatın varlığı gerekir. Yapı Denetimi Hakkında 595 sayılı Kanun Hükmündeki Kararname ( 10.4.2000 tarih 24016 sayılı Resmi Gazete ) nin 3. maddesi yapıyı ve yapım süresini tanımlamıştır.</p>\n\n<p>Buna göre yapı &quot;sabit, zemine doğrudan veya dolaylı olarak bağlı geçici veya sürekli canlı barındıran, geçici veya daimi bina ve tesisler ile bunlara bağlı eklentilerini, altyapı tesislerini ve bütün bunların her türlü inşaat tesisat, imalat, sondaj değiştirme, güçlendirme ve esaslı onarımını kapsayan yapım işlerini &quot;yapım süresi ise&quot; yapı sahibinin, yapı ruhsatını aldığı tarih ile yapı kullanma iznini aldığı tarih arasındaki dönemi,&quot; ifade eder.</p>\n\n<p>Somut olayda, satıcı taşınmazı inşaat ve iskan ruhsatları alındıktan sonra 1987 yılında satın almıştır. Bu durumda anılan İçtihadı Birleştirme Kararı uyarınca satıcının yüklenici ya da kendi taşınmazı üzerine bina yapan yapsatçı olduğunun kabulü mümkün değildir. Artık, olayın genel hükümler çerçevesinde değerlendirilmesi ve tapulu taşınmazın satışına ilişkin resmi şekil zorunluluğunun aranması gerekir. Davacılardan sadece Mehmet Adem resmi şekilde düzenlenmiş satış vaadi sözleşmesine dayanmaktadır. Diğer davacıların ise, mülkiyet nakil borcunu doğuracak nitelikte bir belgeleri yoktur.</p>\n\n<p>Mahkemece, Mehmet Adem dışındaki davacılar yönünden davanın reddine karar verilmesinde yukarıda açıklanan gerekçelere göre bir usulsüzlük görülmemiştir. Ancak, tanık anlatımları ile davacı Mehmet Adem&quot;in bağımsız bölümünü bodrum kattaki sonradan yapılan bağımsız bölümleri de görerek aldığı gözetilerek, 1978 tarihli 3/4 sayılı İçtihadı Birleştirme Kararı uyarınca belirlenecek arsa payı oranında davasının kabulüne karar vermek gerekirken yazılı gerekçelerle bu davacının isteminin de reddine karar verilmesi doğru görülmemiştir. Bu nedenle Mehmet Adem'in karar düzeltme isteminin kabulü gerekmiştir.</p>\n\n<p>SONUÇ : Yukarıda yazılı nedenlerle, davacı Mehmet Adem'in karar düzeltme isteminin kabulü ile Dairemizin 24.11.2000 tarihli onama kararının Mehmet Adem yönünden kaldırılarak hükmün BOZULMASINA, diğer davacıların karar düzeltme istemlerinin reddi ile HUMK.nun 442 III. Maddesi uyarınca takdiren, 35.591.400 TL. para cezası 6.610.000 TL. red harcının istemleri reddedilen davacılardan ayrı ayrı tahsiline 9.2.2000 tarihinde oybirliğiyle karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"tasinmaz-satis-vaadi-mahkeme-kar-2.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:28:09.150190"
}