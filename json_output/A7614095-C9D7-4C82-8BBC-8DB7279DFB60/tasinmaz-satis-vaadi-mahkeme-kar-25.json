{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\tasinmaz-satis-vaadi-mahkeme-kar-25.html",
    "title": "TAPULU TAŞINMAZLARDA DEVRE İLİŞKİN SÖZ RESMİ ŞEKİLDE YAPILMAMASI",
    "description": "T.C. YARGITAY 14. HUKUK DAİRESİ E. 2000/500 K. 2000/1580 T. 7.3.2000    ÖZET : Davacı, adi yazılı satış sözleşmesine dayanarak tapu iptali ve tescil talebinde bulunmuştur.",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ TAPULU TAŞINMAZLARDA DEVRE İLİŞKİN SÖZ RESMİ ŞEKİLDE YAPILMAMASI Email Gönder TAPULU TAŞINMAZLARDA DEVRE İLİŞKİN SÖZ RESMİ ŞEKİLDE YAPILMAMASI << Fihrist-Ana sayfa >> TAPULU TAŞINMAZLARDA DEVRE İLİŞKİN SÖZLEŞMENİN RESMİ ŞEKİLDE YAPILMAMASI - MAHKEME KARARI T.C. YARGITAY 14. HUKUK DAİRESİ E. 2000/500 K. 2000/1580 T. 7.3.2000 ÖZET : Davacı, adi yazılı satış sözleşmesine dayanarak tapu iptali ve tescil talebinde bulunmuştur. Davalılardan biri arsa sahibidir. Arsa sahibi diğer davalı kooperatif ile kat karşılığı inşaat sözleşmesi yapmıştır. İnşaat devam ederken kendisine düşen dairelerden birini haricen davacıya satmıştır. Tapulu taşınmazların devrine ilişkin sözleşmelerin resmi şekilde yapılması gerekir. Resmi şekle uyulmadan tescil istenemez. Davacının dayandığı harici satış sözleşmesine davalı-kooperatif taraf değildir. Ayrıca ihtilaf konusu daire kooperatife ayrılmış yerlerden de değildir. Bu durum karşısında kooperatifin davada sıfatı yoktur. Diğer davalı-arsa sahibi yönünden ise, resmi şekle uygun sözleşme bulunmaması nedeniyle tescil isteminin kabulü mümkün değildir. Tüm bu hususlar göz önünde bulundurulmadan tescile karar verilmesi usul ve yasaya aykırıdır. DAVA : Davacı vekili tarafından, davalılar aleyhine 11.5.1999 gününde verilen dilekçe ile tapu iptali ve tescil olmaz ise alacak istenmesi üzerine yapılan muhakeme sonunda; davanın kabulüne dair verilen 6.12.1999 günlü hükmün Yargıtayca, duruşmalı olarak incelenmesi davalılar vekili tarafından istenilmekle, tayin olunan 7.3.2000 günü için yapılan tebligat üzerine temyiz eden davalılar vekili Av. LT. ile karşı taraftan davacı vekili Av. A.T. geldiler. Açık duruşmaya başlandı. Süresinde olduğu anlaşılan temyiz dilekçesinin kabulüne karar verildikten sonra gelenlerin sözlü açıklamaları dinlendi, duruşmanın bittiği bildirildi. İş karara bırakıldı. Bilahare dosya ve içerisindeki bütün kağıtlar incelenerek gereği düşünüldü: KARAR : Davacı, kişisel hakka dayalı tapu iptali ve tescil olmaz ise alacak isteğine ilişkindir. Mahkeme; ilk kademedeki istek yönünden davanın kabulüne karar vermiş, hükmü; davalılar vekili temyiz etmiştir. Davacı, adiyen düzenlenmiş 2.9.1998 tarihli satış sözleşmesine dayanmaktadır. Satıcı Süleyman arsa sahibidir. 7 numaralı parsel adına kayıtlı iken bu parsel üzerine biri 10 diğeri 20 daireden oluşan iki blok inşaat yapılması için diğer davalı Kooperatif ile kat karşılığı inşaat sözleşmesi yapmış, inşaat devam ederken de arsa sahibi olarak kendisine ayrılan bağımsız bölümlerden B Blok No: 5'te bulunan daireyi haricen davacıya satmıştır. Tapulu taşınmazlarda mülkiyetin nakline ilişkin akitlerin resmi şekilde yapılmadıkça muteber olmayacağı Medeni Kanunun 634, Borçlar Kanununun 213 ve Noter Kanununun 89'ncu maddelerinde öngörülmüştür. Akit, resmi şekilde yapılmadıkça tescil istenemeyeceği bu maddelerin açık hükmü gereğidir. Davacının tutunduğu harici sözleşmede yüklenici kooperatif taraf bulunmadığından ve bu daire de inşaat sözleşmesi ile yükleniciye ayrılmış yerlerden olmadığından davalı olarak gösterilen yüklenici kooperatifın davada taraf sıfatı yoktur. Yüklenici kooperatif yönünden davanın bu nedenle reddi gerekir. Diğer davalı ( arsa bahibi ) Süleyman yönünden ise yukarıda açıklanan hükümlere uygun resmi bir sözleşme bulunmaması nedeniyle tescil isteğinin kabulüne olanak yoktur. Kat karşılığı yapılmakta olan inşaattaki payına düşecek bağımsız bir bölümün arsa sahibince üçüncü kişiye satışı, hukuki niteliği itibariyle taşınmaz satışı olup geçerliliği anılan hükümler uyarınca resmi şekil koşuluna bağlıdır. 30.9.1988 gün ve 1988/2 sayılı Yargıtay İçtihadı Birleştirme Kararının bu konumdaki arsa sahibinin yaptığı harici satışlar yönünden uygulama olanağı yoktur. Esasen davacının çekişmeli daireyi malik gibi kullanımı da sözkonusu değildir. Dava tarihinde dairenin elektrik ve suyunun dahi bağlanmış olmadığı anlaşılmaktadır. Davacının çekişmeli daireye kendiliğinden girmesi ona mülkiyeti iktisap yönünden bir yarar sağlamaz. Tüm bu hususlar gözetilmeden tescil kararı verilmesi doğru görülmediğinden hükmün bozulmasına karar vermek gerekmiştir. SONUÇ : Yukarıda açıklanan nedenlerle, temyiz itirazlarının kabulü ile hükmün BOZULMASINA, temyiz harcının istek halinde yatırana iadesine, 30.000.000 lira duruşma vekalet ücretinin davacıdan alınarak davalılara verilmesine, 7.3.2000 gününde oybirliği ile karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "TAPULU TAŞINMAZLARDA DEVRE İLİŞKİN SÖZLEŞMENİN RESMİ ŞEKİLDE YAPILMAMASI - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftasinmaz-satis-vaadi-mahkeme-kar-25.html",
        "title": "",
        "target": "",
        "type": "internal"
      },
      {
        "text": "TAPULU TAŞINMAZLARDA DEVRE İLİŞKİN SÖZ RESMİ ŞEKİLDE YAPILMAMASI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?tasinmaz-satis-vaadi-mahkeme-kar-25.html",
        "title": "",
        "target": "_top",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "TAPULU TAŞINMAZLARDA DEVRE İLİŞKİN SÖZ RESMİ ŞEKİLDE YAPILMAMASI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>TAPULU TAŞINMAZLARDA DEVRE İLİŞKİN SÖZ RESMİ ŞEKİLDE YAPILMAMASI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY 14. HUKUK DAİRESİ E. 2000/500 K. 2000/1580 T. 7.3.2000 &nbsp; &nbsp;ÖZET : Davacı, adi yazılı satış sözleşmesine dayanarak tapu iptali ve tescil talebinde bulunmuştur.\" />\n\n   <link rel=\"canonical\" content=\"noterlikrehberi.net/rehber/index.html?tasinmaz-satis-vaadi-mahkeme-kar-25.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"tasinmaz-satis-vaadi-mahkeme-kar-25.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"TAPULU TAŞINMAZLARDA DEVRE İLİŞKİN SÖZ RESMİ ŞEKİLDE YAPILMAMASI\",\n\n   mailsubject: \"Tavsiye: Noterlik Rehberi - TAPULU TAŞINMAZLARDA DEVRE İLİŞKİN SÖZLEŞMENİN RESMİ ŞEKİLDE YAPILMAMASI - MAHKEME KARARI\",\n\n   sharesubject: \"Noterlik Rehberi - TAPULU TAŞINMAZLARDA DEVRE İLİŞKİN SÖZLEŞMENİN RESMİ ŞEKİLDE YAPILMAMASI - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TASINMAZ-SATIS-VAADI-MAHKEME-KAR-25\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"tasinmaz-satis-vaadi-mahkeme-kar-25.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?tasinmaz-satis-vaadi-mahkeme-kar-25.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?tasinmaz-satis-vaadi-mahkeme-kar-25.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?tasinmaz-satis-vaadi-mahkeme-kar-25.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?tasinmaz-satis-vaadi-mahkeme-kar-25.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftasinmaz-satis-vaadi-mahkeme-kar-25.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>TAPULU TAŞINMAZLARDA DEVRE İLİŞKİN SÖZ RESMİ ŞEKİLDE YAPILMAMASI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?tasinmaz-satis-vaadi-mahkeme-kar-25.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">TAPULU TAŞINMAZLARDA DEVRE İLİŞKİN SÖZLEŞMENİN RESMİ ŞEKİLDE YAPILMAMASI - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"text-align: left;\"><span style=\"font-weight: bold;\">T.C.</span></p>\n\n<p style=\"text-align: left;\"><span style=\"font-weight: bold;\">YARGITAY</span></p>\n\n<p style=\"text-align: left;\"><span style=\"font-weight: bold;\">14. HUKUK DAİRESİ</span></p>\n\n<p style=\"text-align: left;\"><span style=\"font-weight: bold;\">E. 2000/500</span></p>\n\n<p style=\"text-align: left;\"><span style=\"font-weight: bold;\">K. 2000/1580</span></p>\n\n<p style=\"text-align: left;\"><span style=\"font-weight: bold;\">T. 7.3.2000</span></p>\n\n<p><span style=\"font-size: 13px; color: #000000;\">&nbsp;</span></p>\n\n<p><span style=\"font-weight: bold;\">&nbsp;</span></p>\n\n<p><span style=\"font-weight: bold;\">ÖZET :</span> Davacı, adi yazılı satış sözleşmesine dayanarak tapu iptali ve tescil talebinde bulunmuştur. Davalılardan biri arsa sahibidir. Arsa sahibi diğer davalı kooperatif ile kat karşılığı inşaat sözleşmesi yapmıştır. İnşaat devam ederken kendisine düşen dairelerden birini haricen davacıya satmıştır. Tapulu taşınmazların devrine ilişkin sözleşmelerin resmi şekilde yapılması gerekir. Resmi şekle uyulmadan tescil istenemez. Davacının dayandığı harici satış sözleşmesine davalı-kooperatif taraf değildir. Ayrıca ihtilaf konusu daire kooperatife ayrılmış yerlerden de değildir. Bu durum karşısında kooperatifin davada sıfatı yoktur. Diğer davalı-arsa sahibi yönünden ise, resmi şekle uygun sözleşme bulunmaması nedeniyle tescil isteminin kabulü mümkün değildir. Tüm bu hususlar göz önünde bulundurulmadan tescile karar verilmesi usul ve yasaya aykırıdır.</p>\n\n<p><span style=\"font-weight: bold;\">DAVA : </span>Davacı vekili tarafından, davalılar aleyhine 11.5.1999 gününde verilen dilekçe ile tapu iptali ve tescil olmaz ise alacak istenmesi üzerine yapılan muhakeme sonunda; davanın kabulüne dair verilen 6.12.1999 günlü hükmün Yargıtayca, duruşmalı olarak incelenmesi davalılar vekili tarafından istenilmekle, tayin olunan 7.3.2000 günü için yapılan tebligat üzerine temyiz eden davalılar vekili Av. LT. ile karşı taraftan davacı vekili Av. A.T. geldiler. Açık duruşmaya başlandı. Süresinde olduğu anlaşılan temyiz dilekçesinin kabulüne karar verildikten sonra gelenlerin sözlü açıklamaları dinlendi, duruşmanın bittiği bildirildi. İş karara bırakıldı. Bilahare dosya ve içerisindeki bütün kağıtlar incelenerek gereği düşünüldü:</p>\n\n<p><span style=\"font-weight: bold;\">KARAR : </span>Davacı, kişisel hakka dayalı tapu iptali ve tescil olmaz ise alacak isteğine ilişkindir. Mahkeme; ilk kademedeki istek yönünden davanın kabulüne karar vermiş, hükmü; davalılar vekili temyiz etmiştir.</p>\n\n<p>Davacı, adiyen düzenlenmiş 2.9.1998 tarihli satış sözleşmesine dayanmaktadır. Satıcı Süleyman arsa sahibidir. 7 numaralı parsel adına kayıtlı iken bu parsel üzerine biri 10 diğeri 20 daireden oluşan iki blok inşaat yapılması için diğer davalı Kooperatif ile kat karşılığı inşaat sözleşmesi yapmış, inşaat devam ederken de arsa sahibi olarak kendisine ayrılan bağımsız bölümlerden B Blok No: 5'te bulunan daireyi haricen davacıya satmıştır.</p>\n\n<p>Tapulu taşınmazlarda mülkiyetin nakline ilişkin akitlerin resmi şekilde yapılmadıkça muteber olmayacağı Medeni Kanunun 634, Borçlar Kanununun 213 ve Noter Kanununun 89'ncu maddelerinde öngörülmüştür. Akit, resmi şekilde yapılmadıkça tescil istenemeyeceği bu maddelerin açık hükmü gereğidir. Davacının tutunduğu harici sözleşmede yüklenici kooperatif taraf bulunmadığından ve bu daire de inşaat sözleşmesi ile yükleniciye ayrılmış yerlerden olmadığından davalı olarak gösterilen yüklenici kooperatifın davada taraf sıfatı yoktur. Yüklenici kooperatif yönünden davanın bu nedenle reddi gerekir. Diğer davalı ( arsa bahibi ) Süleyman yönünden ise yukarıda açıklanan hükümlere uygun resmi bir sözleşme bulunmaması nedeniyle tescil isteğinin kabulüne olanak yoktur. Kat karşılığı yapılmakta olan inşaattaki payına düşecek bağımsız bir bölümün arsa sahibince üçüncü kişiye satışı, hukuki niteliği itibariyle taşınmaz satışı olup geçerliliği anılan hükümler uyarınca resmi şekil koşuluna bağlıdır. 30.9.1988 gün ve 1988/2 sayılı Yargıtay İçtihadı Birleştirme Kararının bu konumdaki arsa sahibinin yaptığı harici satışlar yönünden uygulama olanağı yoktur. Esasen davacının çekişmeli daireyi malik gibi kullanımı da sözkonusu değildir. Dava tarihinde dairenin elektrik ve suyunun dahi bağlanmış olmadığı anlaşılmaktadır. Davacının çekişmeli daireye kendiliğinden girmesi ona mülkiyeti iktisap yönünden bir yarar sağlamaz. Tüm bu hususlar gözetilmeden tescil kararı verilmesi doğru görülmediğinden hükmün bozulmasına karar vermek gerekmiştir.</p>\n\n<p><span style=\"font-weight: bold;\">SONUÇ : </span>Yukarıda açıklanan nedenlerle, temyiz itirazlarının kabulü ile hükmün BOZULMASINA, temyiz harcının istek halinde yatırana iadesine, 30.000.000 lira duruşma vekalet ücretinin davacıdan alınarak davalılara verilmesine, 7.3.2000 gününde oybirliği ile karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"tasinmaz-satis-vaadi-mahkeme-kar-25.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:28:09.773307"
}