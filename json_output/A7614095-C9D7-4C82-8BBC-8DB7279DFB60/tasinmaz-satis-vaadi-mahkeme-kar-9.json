{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\tasinmaz-satis-vaadi-mahkeme-kar-9.html",
    "title": "SATIŞ VAADİ SÖZLEŞMESİ - MAHKEME KARARI",
    "description": "T.C. YARGITAY 14. HUKUK DAİRESİ E. 1998/10115 K. 1999/2010 T. 16.3.1999  ÖZET : Mirasçılık belgesine göre hali hazırda kayıt malikinin son mirasçısı Hazine bulunuyorsa da mi",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ SATIŞ VAADİ SÖZLEŞMESİ - MAHKEME KARARI Email Gönder SATIŞ VAADİ SÖZLEŞMESİ - MAHKEME KARARI << Fihrist-Ana sayfa >> SATIŞ VAADİ SÖZLEŞMESİ - MAHKEME KARARI T.C. YARGITAY 14. HUKUK DAİRESİ E. 1998/10115 K. 1999/2010 T. 16.3.1999 ÖZET : Mirasçılık belgesine göre hali hazırda kayıt malikinin son mirasçısı Hazine bulunuyorsa da mirasçılık belgesinin içeriğinde de vurgulandığı üzere, kayıt malikinin 1954 senesinde ölümü ile mirası Muhtediye'ye kalmıştır. Sonradan Muhtediye'nin ölümü ( 1972 senesinde ) ile Hazine, kayıt maliki Hüseyin'in mirasçısı olmuştur. Dolayısıyla bu arada kayıt malikinin ilk mirasçısı Muhtediye'nin kendi mirascılık döneminde davacılar murisine yapmış olduğu satış vaadi sonradan mirasçılık sıfatını kazanan Hazine'yi bağlar. DAVA : Davacılar vekili tarafından, davalı aleyhine 10.10.1995 gününde verilen dilekçe ile tapu iptali ve tescil istenmesi üzerine yapılan muhakeme sonunda; davanın reddine dair verilen 17.9.1998 günlü hükmün Yargıtayca, duruşmalı olarak incelenmesi davacılar vekili tarafından istenilmekle, tayin olunan 16.3.1999 günü için yapılan tebligat üzerine temyiz eden davacılar vekili Av.Burhanettin ..... ile karşı taraftan Hazine vekili Av.Altan ..... geldiler. Açık duruşmaya başlandı. Süresinde olduğu anlaşılan temyiz dilekçesinin kabulüne karar verildikten sonra gelenlerin sözlü açıklamaları dinlendi, duruşmanın bittiği bildirildi. İş karara bırakıldı. Bilahare dosya ve içerisindeki bütün kağıtlar incelenerek gereği düşünüldü: KARAR : Dava, konusu taşınmaz 17.10.1932 tarih 22 numaralı tapu ile iskanen İskender oğlu Hüseyin adına tescil edilmiştir. Veraset belgelerinden anlaşıldığına göre kayıt malikinin 1954 senesinde çocuksuz ölümü ile mirası karısı Muhtediye ......'a kalmıştır. Karısı Muhtediye ise Borçlar Kanununun 213 nci maddesinde ve Noterlik Kanununun 89.maddesinde açıklanan koşullara uygun olarak düzenlenmiş 22.5.1962 tarihli satış vaadi sözleşmesi ile davacılar murisine satış vaadinde bulunmuştur. Satış vaadi borçlusu Muhtediye'nin 1972 senesinde ölümü ile mirası Hazine'ye kalmıştır. Bu arada 1978 senesinde 766 sayılı yasa uyarınca gerçekleştirilen tapulama tesbitinde taşınmaz tapu kayıt maliki adına tesbit görmüş, Hazine'nin; bu tesbit aleyhine son mirascının Hazine olması nedeniyle Tapulama Mahkemesinde açtığı dava, davanın ölü kişi aleyhine açılması nedeniyle reddedilerek taşınmaz 2.10.1987 tarihinde hükmen İskender oğlu Hüseyin adına tescil edilmiş, bilahare Hazine son mirascının Hazine olduğuna dair veraset belgesi sunarak 15.7.1988 tarihinde taşınmazın Hazine adına intikalini gerçekleştirmiştir. Şimdi satış vaadi alıcısının mirasçıları eldeki dava ile satış vaadi sözleşmesine dayanarak tapu iptali ve tescil istemektedir. Mahkeme; veraset belgesinden kayıt malikinin son mirasçısının Hazine olduğunun anlaşıldığını belirterek davanın reddine karar vermiş, hükmü; davacılar vekili temyize getirmiştir. Dava tapulama öncesi nedene dayanmakta olup taşınmazın 2.10.1987 tarihinde tescilinden sonra 10 yıllık hak düşürücü süre içinde dava açılmıştır. Mirasçılık belgesine göre hali hazırda kayıt malikinin son mirasçısı Hazine bulunuyorsa da mirasçılık belgesinin içeriğinde de vurgulandığı üzere, kayıt malikinin 1954 senesinde ölümü ile mirası Muhtediye'ye kalmıştır. Sonradan Muhtediye'nin ölümü ( 1972 senesinde ) ile Hazine, kayıt maliki Hüseyin'in mirasçısı olmuştur. Dolayısıyla bu arada kayıt malikinin ilk mirasçısı Muhtediye'nin kendi mirascılık döneminde ( 25.5.1962 tarihinde ) davacılar murisine yapmış olduğu satış vaadi sonradan mirasçılık sıfatını kazanan Hazine'yi bağlar. Bu husus nazara alınmadan davanın reddine karar verilmesi doğru görülmediğinden hükmün bozulması gerekmiştir. SONUÇ : Yukarıda açıklanan nedenlerle; temyiz itirazları- nının kabulü ile hükmün BOZULMASINA, temyiz harcının istek halinde yatırana iadesine, 6.000.000 lira duruşma vekalet ücretinin davalıdan alınarak davacıya verilmesine, 16.3.1999 gününde oybirliği ile karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "SATIŞ VAADİ SÖZLEŞMESİ - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftasinmaz-satis-vaadi-mahkeme-kar-9.html",
        "title": "",
        "target": "",
        "type": "internal"
      },
      {
        "text": "SATIŞ VAADİ SÖZLEŞMESİ - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?tasinmaz-satis-vaadi-mahkeme-kar-9.html",
        "title": "",
        "target": "_top",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "SATIŞ VAADİ SÖZLEŞMESİ - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>SATIŞ VAADİ SÖZLEŞMESİ - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY 14. HUKUK DAİRESİ E. 1998/10115 K. 1999/2010 T. 16.3.1999 &nbsp;ÖZET : Mirasçılık belgesine göre hali hazırda kayıt malikinin son mirasçısı Hazine bulunuyorsa da mi\" />\n\n   <link rel=\"canonical\" content=\"noterlikrehberi.net/rehber/index.html?tasinmaz-satis-vaadi-mahkeme-kar-9.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"tasinmaz-satis-vaadi-mahkeme-kar-9.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"SATIŞ VAADİ SÖZLEŞMESİ - MAHKEME KARARI\",\n\n   mailsubject: \"Tavsiye: Noterlik Rehberi - SATIŞ VAADİ SÖZLEŞMESİ - MAHKEME KARARI\",\n\n   sharesubject: \"Noterlik Rehberi - SATIŞ VAADİ SÖZLEŞMESİ - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TASINMAZ-SATIS-VAADI-MAHKEME-KAR-9\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"tasinmaz-satis-vaadi-mahkeme-kar-9.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?tasinmaz-satis-vaadi-mahkeme-kar-9.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?tasinmaz-satis-vaadi-mahkeme-kar-9.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?tasinmaz-satis-vaadi-mahkeme-kar-9.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?tasinmaz-satis-vaadi-mahkeme-kar-9.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftasinmaz-satis-vaadi-mahkeme-kar-9.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>SATIŞ VAADİ SÖZLEŞMESİ - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?tasinmaz-satis-vaadi-mahkeme-kar-9.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">SATIŞ VAADİ SÖZLEŞMESİ - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"text-align: left;\"><span style=\"font-weight: bold;\">T.C.</span></p>\n\n<p style=\"text-align: left;\"><span style=\"font-weight: bold;\">YARGITAY</span></p>\n\n<p style=\"text-align: left;\"><span style=\"font-weight: bold;\">14. HUKUK DAİRESİ</span></p>\n\n<p style=\"text-align: left;\"><span style=\"font-weight: bold;\">E. 1998/10115</span></p>\n\n<p style=\"text-align: left;\"><span style=\"font-weight: bold;\">K. 1999/2010</span></p>\n\n<p style=\"text-align: left;\"><span style=\"font-weight: bold;\">T. 16.3.1999</span></p>\n\n<p><span style=\"font-size: 13px; color: #000000;\">&nbsp;</span></p>\n\n<p><span style=\"font-weight: bold;\">ÖZET : </span>Mirasçılık belgesine göre hali hazırda kayıt malikinin son mirasçısı Hazine bulunuyorsa da mirasçılık belgesinin içeriğinde de vurgulandığı üzere, kayıt malikinin 1954 senesinde ölümü ile mirası Muhtediye'ye kalmıştır. Sonradan Muhtediye'nin ölümü ( 1972 senesinde ) ile Hazine, kayıt maliki Hüseyin'in mirasçısı olmuştur. Dolayısıyla bu arada kayıt malikinin ilk mirasçısı Muhtediye'nin kendi mirascılık döneminde davacılar murisine yapmış olduğu satış vaadi sonradan mirasçılık sıfatını kazanan Hazine'yi bağlar.</p>\n\n<p><span style=\"font-weight: bold;\">DAVA : </span>Davacılar vekili tarafından, davalı aleyhine 10.10.1995 gününde verilen dilekçe ile tapu iptali ve tescil istenmesi üzerine yapılan muhakeme sonunda; davanın reddine dair verilen 17.9.1998 günlü hükmün Yargıtayca, duruşmalı olarak incelenmesi davacılar vekili tarafından istenilmekle, tayin olunan 16.3.1999 günü için yapılan tebligat üzerine temyiz eden davacılar vekili Av.Burhanettin ..... ile karşı taraftan Hazine vekili Av.Altan ..... geldiler. Açık duruşmaya başlandı. Süresinde olduğu anlaşılan temyiz dilekçesinin kabulüne karar verildikten sonra gelenlerin sözlü açıklamaları dinlendi, duruşmanın bittiği bildirildi. İş karara bırakıldı. Bilahare dosya ve içerisindeki bütün kağıtlar incelenerek gereği düşünüldü:</p>\n\n<p><span style=\"font-weight: bold;\">KARAR : </span>Dava, konusu taşınmaz 17.10.1932 tarih 22 numaralı tapu ile iskanen İskender oğlu Hüseyin adına tescil edilmiştir. Veraset belgelerinden anlaşıldığına göre kayıt malikinin 1954 senesinde çocuksuz ölümü ile mirası karısı Muhtediye ......'a kalmıştır. Karısı Muhtediye ise Borçlar Kanununun 213 nci maddesinde ve Noterlik Kanununun 89.maddesinde açıklanan koşullara uygun olarak düzenlenmiş 22.5.1962 tarihli satış vaadi sözleşmesi ile davacılar murisine satış vaadinde bulunmuştur. Satış vaadi borçlusu Muhtediye'nin 1972 senesinde ölümü ile mirası Hazine'ye kalmıştır. Bu arada 1978 senesinde 766 sayılı yasa uyarınca gerçekleştirilen tapulama tesbitinde taşınmaz tapu kayıt maliki adına tesbit görmüş, Hazine'nin; bu tesbit aleyhine son mirascının Hazine olması nedeniyle Tapulama Mahkemesinde açtığı dava, davanın ölü kişi aleyhine açılması nedeniyle reddedilerek taşınmaz 2.10.1987 tarihinde hükmen İskender oğlu Hüseyin adına tescil edilmiş, bilahare Hazine son mirascının Hazine olduğuna dair veraset belgesi sunarak 15.7.1988 tarihinde taşınmazın Hazine adına intikalini gerçekleştirmiştir.</p>\n\n<p>Şimdi satış vaadi alıcısının mirasçıları eldeki dava ile satış vaadi sözleşmesine dayanarak tapu iptali ve tescil istemektedir.</p>\n\n<p>Mahkeme; veraset belgesinden kayıt malikinin son mirasçısının Hazine olduğunun anlaşıldığını belirterek davanın reddine karar vermiş, hükmü; davacılar vekili temyize getirmiştir.</p>\n\n<p>Dava tapulama öncesi nedene dayanmakta olup taşınmazın 2.10.1987 tarihinde tescilinden sonra 10 yıllık hak düşürücü süre içinde dava açılmıştır.</p>\n\n<p>Mirasçılık belgesine göre hali hazırda kayıt malikinin son mirasçısı Hazine bulunuyorsa da mirasçılık belgesinin içeriğinde de vurgulandığı üzere, kayıt malikinin 1954 senesinde ölümü ile mirası Muhtediye'ye kalmıştır. Sonradan Muhtediye'nin ölümü ( 1972 senesinde ) ile Hazine, kayıt maliki Hüseyin'in mirasçısı olmuştur. Dolayısıyla bu arada kayıt malikinin ilk mirasçısı Muhtediye'nin kendi mirascılık döneminde ( 25.5.1962 tarihinde ) davacılar murisine yapmış olduğu satış vaadi sonradan mirasçılık sıfatını kazanan Hazine'yi bağlar. Bu husus nazara alınmadan davanın reddine karar verilmesi doğru görülmediğinden hükmün bozulması gerekmiştir.</p>\n\n<p><span style=\"font-weight: bold;\">SONUÇ : </span>Yukarıda açıklanan nedenlerle; temyiz itirazları- nının kabulü ile hükmün BOZULMASINA, temyiz harcının istek halinde yatırana iadesine, 6.000.000 lira duruşma vekalet ücretinin davalıdan alınarak davacıya verilmesine, 16.3.1999 gününde oybirliği ile karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"tasinmaz-satis-vaadi-mahkeme-kar-9.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:28:10.734604"
}