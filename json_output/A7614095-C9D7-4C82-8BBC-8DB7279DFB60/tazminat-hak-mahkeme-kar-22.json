{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\tazminat-hak-mahkeme-kar-22.html",
    "title": "TAZMİNAT - MAHKEME KARARI",
    "description": "3. Hukuk Dairesi         2014/22010 E.  ,  2015/4498 K.",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ TAZMİNAT - MAHKEME KARARI Email Gönder TAZMİNAT - MAHKEME KARARI << Fihrist-Ana sayfa >> TAZMİNAT - MAHKEME KARARI 3. Hukuk Dairesi         2014/22010 E.  ,  2015/4498 K. \"İçtihat Metni\" Y A R G I T A Y K A R A R I Davacı vekili dilekçesinde; davacının, davalının sorumluluğundaki Çanakkale 3.Noterliği'nde 20/08/2010 tarih, 6543 yevmiye nolu işlemle, 2006 model Passat marka 34 CHR 44 plakalı aracı 29.342,00 TL bedelle satın aldığını, daha sonra satış işlemini yapan kişinin gerçek araç ve ruhsat sahibi olmadığını, sahte nüfus cüzdanı ile bu işlemi gerçekleştirdiğini belirterek, aracın davacının elinden alınıp, gerçek malikine verildiğini, gerçek malik Hakan Ekinci'nin 1978 doğumlu olup, işlemi sahte olarak gerçekleştiren kişinin halen kimliğinin tespit edilemediğini; ancak, sahte nüfus cüzdanında mevcut resmin, gerçek malikin doğum tarihine göre daha yaşlı görünümde bulunduğunu, sahte belgedeki imza, isim ve bazı belgelerin gerçeği yansıtmadığını, gerekli özenin gösterilmesi halinde bu durumun fark edilebileceğini, davalının araştırma yaparak, gerçek malikin fotoğraflarına ve diğer bilgilerine ulaşmasının mümkün olabileceğini, konunun uzmanı olan noterin gerekli özeni göstermediği belirtilerek davacının uğradığı zarar, 29.342,00 TL'nin olay tarihinden itibaren yasal faizi ile birlikte davalıdan tahsilini talep ve dava etmiştir. Davalı vekili, davanın reddini talep etmiştir . Yerel mahkemece yapılan yargılama neticesinde; \"...belirtilen olayda davalı notere atfı kabil bir kusur bulunmayıp, noterin kusursuz sorumluluğu açısından, üçüncü şahsın ağır kusurlu hareketi ile uygun illiyet bağının kesildiği anlaşıldığı gerekçesiyle, davanın reddine karar verilmiş\"; hüküm, davacı vekili tarafından temyiz edilmiştir . Dairemizin, 15.09.2014 günlü ve 2014/4514 E.- 2014/11763 K. sayılı ilamı ile \"...Dava, sahteciliğe dayalı tazminat istemine ilişkindir. Davanın reddine ilişkin kararın iki ayrı esasa dayandığı görünmektedir. İlkinde mahkemece noter bilgi işlemine dair kayıtlar üzerinde yapılan 30/04/2012 tarihli incelemede kimlik numarasının sisteme girilmesi ile çıkan ekranda nüfus cüzdanındaki resim haricindeki tüm bilgilerin çıktığı tespit edilmiştir. Davanın reddine ilişkin ikinci gerekçe olarak da; Ağır Ceza Mahkemesinde sahtecilik yapan kişinin hüküm giymiş bulunması sebebi ile davalı noter yönünden illiyet bağının kopması gösterilmiştir. Ancak, sahtecilik eylemi ile noterin sorumluluğu ayrı ayrı hukuki ilişkilere bağlı bulunmaktadır. İlliyet bağının kopması da ancak sahte işlemin dayandığı belge üzerinde inceleme yapılması neticesinde iğfal kabiliyetinin bulunup bulunmadığının tespiti ile ortaya çıkar. Diğer bir deyiş ile, resmi evrakta sahtekarlık suçunun yasal unsurunun aldatma yeteneği olduğuna; Ağır Ceza Mahkemesinin cezalandırılmasına ilişkin kararı ile de aldatma yeteneğinin varlığının anlaşıldığına ilişkin olan mahkeme gerekçesi de anılan karar henüz kesinleşmiş olmadığından isabetli bulunmamıştır. Sonuç olarak, somut olayda; belgede aldatma yeteneğinin bulunmadığı düşünüldüğünden bu gerekçenin de doğru olmadığı görülmüştür...\" gerekçesiyle ilk derece mahkeme kararının bozulmasına karar verilmiştir. Davalı vekili, 20.04.2014 tarihli dilekçesi ile kararın düzeltilmesini talep etmiş ve sebeplerini göstermiştir . Dosyanın yeniden incelenmesinde; l-)Her ne kadar, Dairemizce yapılan temyiz incelemesi sonucunda; \" Davanın reddine ilişkin kararın iki ayrı esasa dayandığı görünmektedir. İlkinde mahkemece noter bilgi işlemine dair kayıtlar üzerinde yapılan 30/04/2012 tarihli incelemede kimlik numarasının sisteme girilmesi ile çıkan ekranda nüfus cüzdanındaki resim haricindeki tüm bilgilerin çıktığı tespit edilmiştir. Somut olayda, işlemin yapılmasına esas teşkil eden sahte nüfus cüzdanı Mehmet Çalık ve Muazzez Görmüş tarafından tanzim edilmiştir. Oysa, gerçek Hakan Ekinci'ye ait nüfus cüzdanını tanzim edenlerin G.. A.. Ç.. ve Z.. D.. olduğu belirlenmiştir. Diğer bir deyiş ile, noterlerin kullandığı bilgi işlem kayıtlarında/kimlik paylaşım sisteminde nüfus cüzdanlarını tanzim edenlerin kimliklerinin görünmesinin mümkün bulunup bulunmadığı açıkça inceleme konusu yapılıp aydınlığa kavuşturulmalıdır. Mahkemece yapılan 30/04/2012 tarihli tutanağın 4.satırbaşında yeralan \"nüfus cüzdanındaki resim haricindeki bilgilerin çıktığı görüldü\" ibaresine rağmen davanın reddine ait hüküm gerekçesinde farklı bir sonucun getirilmiş bulunması çelişki yarattığından noter bilgi işlem kayıtlarında bu konu yeniden incelenmek sureti ile doğan çelişki çözümlenmelidir.\" gerekçesiyle, mahkeme kararı bozulmuş ise de; mahkemenin, yargılama sürecinde Çanakkale 2. Noterliğinde yaptığı incelemeler ve dinlenen tanık beyanlarıyla açık ve net olarak sözkonusu hususun açıklığa kavuşturulduğu ve noterlerin kullandığı bilgi işlem kayıtlarında/kimlik paylaşım sisteminde nüfus cüzdanlarını tanzim edenlerin kimliklerinin görünmediği netlik kazanmış olmakla; davalı vekilinin, bu yöne ilişen karar düzeltme talebinin kabulü ile, bu hususa ilişkin dayanak gösterilen 1 nolu bozma nedeninin ortadan kaldırılmasına ; 2-) Dairemizin 15.09.2014 günlü ve 2014/4514 E.- 2014/11763 K. sayılı ilamında öngörülen; \"...Davanın reddine ilişkin ikinci gerekçe olarak da, Ağır Ceza Mahkemesinde sahtecilik yapan kişinin hüküm giymiş bulunması sebebi ile davalı noter yönünden illiyet bağının kopması gösterilmiştir. Ancak, sahtecilik eylemi ile noterin sorumluluğu ayrı ayrı hukuki ilişkilere bağlı bulunmaktadır. İlliyet bağının kopması da, ancak sahte işlemin dayandığı belge üzerinde inceleme yapılması neticesinde iğfal kabiliyetinin bulunup bulunmadığının tespiti ile ortaya çıkar. Diğer bir deyiş ile resmi evrakta sahtekarlık suçunun yasal unsurunun aldatma yeteneği olduğuna, Ağır Ceza Mahkemesinin cezalandırılmasına ilişkin kararı ile de aldatma yeteneğinin varlığının anlaşıldığına ilişkin olan mahkeme gerekçesi de, anılan karar henüz kesinleşmiş olmadığından isabetli bulunmamıştır. Sonuç olarak, somut olayda; belgede aldatma yeteneğinin bulunmadığı düşünüldüğünden bu gerekçenin de doğru olmadığı görülmüştür...\" ifadesinin bozma ilamından çıkartılarak; karar düzeltme ilamına konu mahkeme kararının \"Yerel mahkemece ceza davasındaki mahkümiyet nedeniyle üçüncü kişinin eyleminin illiyet bağını kopardığı, davalının sorumlu olmadığı gerekçesiyle hüküm kurulmuşsa da; üçüncü kişinin eylemi ve davalı noterin eylemi farklı olup, davalı noterin yaptığı işlemde mevzuata aykırı her davranışı, sorumluluğu gerektireceğinden, illiyet bağının koptuğundan sözedilemez. Şu durumda, yerel mahkemece ceza dosyası getirtilerek içindeki deliller değerlendirilmek suretiyle noterin hukuki sorumluluğunun tespiti gerekirken eksik incelemeyle hüküm tesisi usul ve yasaya aykırıdır\" sözcükleri karar eklenmek suretiyle bozulmasına; SONUÇ; Dairemizce ilk hükme ilişkin temyiz incelemesinde bu hususların zuhulen gözden kaçırıldığı anlaşılmakla, davalı vekilinin bu yöne ilişen karar düzeltme taleplerinin kabulü ile; Dairemizin 09.04.2013 tarih 2013/3856 E.-2013/6019 K. sayılı bozma ilamının kaldırılarak mahkeme kararının açıklanan bu gerekçe ile BOZULMASINA ve peşin alınan karar düzeltme harcının istek halinde karar düzeltme isteyene iadesine, 19.03.2015 tarihinde oybirliğiyle karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "TAZMİNAT - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftazminat-hak-mahkeme-kar-22.html",
        "title": "",
        "target": "",
        "type": "internal"
      },
      {
        "text": "TAZMİNAT - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?tazminat-hak-mahkeme-kar-22.html",
        "title": "",
        "target": "_top",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "TAZMİNAT - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>TAZMİNAT - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"3. Hukuk Dairesi &nbsp; &nbsp; &nbsp; &nbsp; 2014/22010 E. &nbsp;, &nbsp;2015/4498 K.\" />\n\n   <link rel=\"canonical\" content=\"noterlikrehberi.net/rehber/index.html?tazminat-hak-mahkeme-kar-22.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"tazminat-hak-mahkeme-kar-22.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"TAZMİNAT - MAHKEME KARARI\",\n\n   mailsubject: \"Tavsiye: Noterlik Rehberi - TAZMİNAT - MAHKEME KARARI\",\n\n   sharesubject: \"Noterlik Rehberi - TAZMİNAT - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TAZMINAT-HAK-MAHKEME-KAR-22\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"tazminat-hak-mahkeme-kar-22.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?tazminat-hak-mahkeme-kar-22.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?tazminat-hak-mahkeme-kar-22.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?tazminat-hak-mahkeme-kar-22.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?tazminat-hak-mahkeme-kar-22.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftazminat-hak-mahkeme-kar-22.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>TAZMİNAT - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?tazminat-hak-mahkeme-kar-22.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">TAZMİNAT - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p>3. Hukuk Dairesi &nbsp; &nbsp; &nbsp; &nbsp; 2014/22010 E. &nbsp;, &nbsp;2015/4498 K.</p>\n\n<p style=\"line-height: 1.36;\"><span style=\"font-family: 'Times New Roman',Times,Georgia,serif;\">&nbsp;</span></p>\n\n<p style=\"line-height: 1.36;\">&quot;İçtihat Metni&quot;</p>\n\n<p style=\"line-height: 1.36;\"><span style=\"font-family: 'Times New Roman',Times,Georgia,serif;\">&nbsp;</span></p>\n\n<p style=\"line-height: 1.36;\">Y A R G I T A Y K A R A R I</p>\n\n<p style=\"line-height: 1.36;\"><span style=\"font-family: 'Times New Roman',Times,Georgia,serif;\">&nbsp;</span></p>\n\n<p style=\"line-height: 1.36;\">Davacı vekili dilekçesinde; davacının, davalının sorumluluğundaki Çanakkale 3.Noterliği'nde 20/08/2010 tarih, 6543 yevmiye nolu işlemle, 2006 model Passat marka 34 CHR 44 plakalı aracı 29.342,00 TL bedelle satın aldığını, daha sonra satış işlemini yapan kişinin gerçek araç ve ruhsat sahibi olmadığını, sahte nüfus cüzdanı ile bu işlemi gerçekleştirdiğini belirterek, aracın davacının elinden alınıp, gerçek malikine verildiğini, gerçek malik Hakan Ekinci'nin 1978 doğumlu olup, işlemi sahte olarak gerçekleştiren kişinin halen kimliğinin tespit edilemediğini; ancak, sahte nüfus cüzdanında mevcut resmin, gerçek malikin doğum tarihine göre daha yaşlı görünümde bulunduğunu, sahte belgedeki imza, isim ve bazı belgelerin gerçeği yansıtmadığını, gerekli özenin gösterilmesi halinde bu durumun fark edilebileceğini, davalının araştırma yaparak, gerçek malikin fotoğraflarına ve diğer bilgilerine ulaşmasının mümkün olabileceğini, konunun uzmanı olan noterin gerekli özeni göstermediği belirtilerek davacının uğradığı zarar, 29.342,00 TL'nin olay tarihinden itibaren yasal faizi ile birlikte davalıdan tahsilini talep ve dava etmiştir.</p>\n\n<p style=\"line-height: 1.36;\">Davalı vekili, davanın reddini talep etmiştir .</p>\n\n<p style=\"line-height: 1.36;\">Yerel mahkemece yapılan yargılama neticesinde; &quot;...belirtilen olayda davalı notere atfı kabil bir kusur bulunmayıp, noterin kusursuz sorumluluğu açısından, üçüncü şahsın ağır kusurlu hareketi ile uygun illiyet bağının kesildiği anlaşıldığı gerekçesiyle, davanın reddine karar verilmiş&quot;; hüküm, davacı vekili tarafından temyiz edilmiştir .</p>\n\n<p style=\"line-height: 1.36;\">Dairemizin, 15.09.2014 günlü ve 2014/4514 E.- 2014/11763 K. sayılı ilamı ile &quot;...Dava, sahteciliğe dayalı tazminat istemine ilişkindir. Davanın reddine ilişkin kararın iki ayrı esasa dayandığı görünmektedir. İlkinde mahkemece noter bilgi işlemine dair kayıtlar üzerinde yapılan 30/04/2012 tarihli incelemede kimlik numarasının sisteme girilmesi ile çıkan ekranda nüfus cüzdanındaki resim haricindeki tüm bilgilerin çıktığı tespit edilmiştir.</p>\n\n<p style=\"line-height: 1.36;\">Davanın reddine ilişkin ikinci gerekçe olarak da; Ağır Ceza Mahkemesinde sahtecilik yapan kişinin hüküm giymiş bulunması sebebi ile davalı noter yönünden illiyet bağının kopması gösterilmiştir. Ancak, sahtecilik eylemi ile noterin sorumluluğu ayrı ayrı hukuki ilişkilere bağlı bulunmaktadır. İlliyet bağının kopması da ancak sahte işlemin dayandığı belge üzerinde inceleme yapılması neticesinde iğfal kabiliyetinin bulunup bulunmadığının tespiti ile ortaya çıkar. Diğer bir deyiş ile, resmi evrakta sahtekarlık suçunun yasal unsurunun aldatma yeteneği olduğuna; Ağır Ceza Mahkemesinin cezalandırılmasına ilişkin kararı ile de aldatma yeteneğinin varlığının anlaşıldığına ilişkin olan mahkeme gerekçesi de anılan karar henüz kesinleşmiş olmadığından isabetli bulunmamıştır.</p>\n\n<p style=\"line-height: 1.36;\">Sonuç olarak, somut olayda; belgede aldatma yeteneğinin bulunmadığı düşünüldüğünden bu gerekçenin de doğru olmadığı görülmüştür...&quot; gerekçesiyle ilk derece mahkeme kararının bozulmasına karar verilmiştir.</p>\n\n<p style=\"line-height: 1.36;\">Davalı vekili, 20.04.2014 tarihli dilekçesi ile kararın düzeltilmesini talep etmiş ve sebeplerini göstermiştir .</p>\n\n<p style=\"line-height: 1.36;\">Dosyanın yeniden incelenmesinde;</p>\n\n<p style=\"line-height: 1.36;\">l-)Her ne kadar, Dairemizce yapılan temyiz incelemesi sonucunda; &quot; Davanın reddine ilişkin kararın iki ayrı esasa dayandığı görünmektedir. İlkinde mahkemece noter bilgi işlemine dair kayıtlar üzerinde yapılan 30/04/2012 tarihli incelemede kimlik numarasının sisteme girilmesi ile çıkan ekranda nüfus cüzdanındaki resim haricindeki tüm bilgilerin çıktığı tespit edilmiştir.</p>\n\n<p style=\"line-height: 1.36;\">Somut olayda, işlemin yapılmasına esas teşkil eden sahte nüfus cüzdanı Mehmet Çalık ve Muazzez Görmüş tarafından tanzim edilmiştir. Oysa, gerçek Hakan Ekinci'ye ait nüfus cüzdanını tanzim edenlerin G.. A.. Ç.. ve Z.. D.. olduğu belirlenmiştir. Diğer bir deyiş ile, noterlerin kullandığı bilgi işlem kayıtlarında/kimlik paylaşım sisteminde nüfus cüzdanlarını tanzim edenlerin kimliklerinin görünmesinin mümkün bulunup bulunmadığı açıkça inceleme konusu yapılıp aydınlığa kavuşturulmalıdır. Mahkemece yapılan 30/04/2012 tarihli tutanağın 4.satırbaşında yeralan &quot;nüfus cüzdanındaki resim haricindeki bilgilerin çıktığı görüldü&quot; ibaresine rağmen davanın reddine ait hüküm gerekçesinde farklı bir sonucun getirilmiş bulunması çelişki yarattığından noter bilgi işlem kayıtlarında bu konu yeniden incelenmek sureti ile doğan çelişki çözümlenmelidir.&quot; gerekçesiyle, mahkeme kararı bozulmuş ise de; mahkemenin, yargılama sürecinde Çanakkale 2. Noterliğinde yaptığı incelemeler ve dinlenen tanık beyanlarıyla açık ve net olarak sözkonusu hususun açıklığa kavuşturulduğu ve noterlerin kullandığı bilgi işlem kayıtlarında/kimlik paylaşım sisteminde nüfus cüzdanlarını tanzim edenlerin kimliklerinin görünmediği netlik kazanmış olmakla; davalı vekilinin, bu yöne ilişen karar düzeltme talebinin kabulü ile, bu hususa ilişkin dayanak gösterilen 1 nolu bozma nedeninin ortadan kaldırılmasına ;</p>\n\n<p style=\"line-height: 1.36;\">2-) Dairemizin 15.09.2014 günlü ve 2014/4514 E.- 2014/11763 K. sayılı ilamında öngörülen; &quot;...Davanın reddine ilişkin ikinci gerekçe olarak da, Ağır Ceza Mahkemesinde sahtecilik yapan kişinin hüküm giymiş bulunması sebebi ile davalı noter yönünden illiyet bağının kopması gösterilmiştir. Ancak, sahtecilik eylemi ile noterin sorumluluğu ayrı ayrı hukuki ilişkilere bağlı bulunmaktadır. İlliyet bağının kopması da, ancak sahte işlemin dayandığı belge üzerinde inceleme yapılması neticesinde iğfal kabiliyetinin bulunup bulunmadığının tespiti ile ortaya çıkar. Diğer bir deyiş ile resmi evrakta sahtekarlık suçunun yasal unsurunun aldatma yeteneği olduğuna, Ağır Ceza Mahkemesinin cezalandırılmasına ilişkin kararı ile de aldatma yeteneğinin varlığının anlaşıldığına ilişkin olan mahkeme gerekçesi de, anılan karar henüz kesinleşmiş olmadığından isabetli bulunmamıştır.</p>\n\n<p style=\"line-height: 1.36;\">Sonuç olarak, somut olayda; belgede aldatma yeteneğinin bulunmadığı düşünüldüğünden bu gerekçenin de doğru olmadığı görülmüştür...&quot; ifadesinin bozma ilamından çıkartılarak; karar düzeltme ilamına konu mahkeme kararının &quot;Yerel mahkemece ceza davasındaki mahkümiyet nedeniyle üçüncü kişinin eyleminin illiyet bağını kopardığı, davalının sorumlu olmadığı gerekçesiyle hüküm kurulmuşsa da; üçüncü kişinin eylemi ve davalı noterin eylemi farklı olup, davalı noterin yaptığı işlemde mevzuata aykırı her davranışı, sorumluluğu gerektireceğinden, illiyet bağının koptuğundan sözedilemez. Şu durumda, yerel mahkemece ceza dosyası getirtilerek içindeki deliller değerlendirilmek suretiyle noterin hukuki sorumluluğunun tespiti gerekirken eksik incelemeyle hüküm tesisi usul ve yasaya aykırıdır&quot; sözcükleri karar eklenmek suretiyle bozulmasına;</p>\n\n<p style=\"line-height: 1.36;\">SONUÇ; Dairemizce ilk hükme ilişkin temyiz incelemesinde bu hususların zuhulen gözden kaçırıldığı anlaşılmakla, davalı vekilinin bu yöne ilişen karar düzeltme taleplerinin kabulü ile; Dairemizin 09.04.2013 tarih 2013/3856 E.-2013/6019 K. sayılı bozma ilamının kaldırılarak mahkeme kararının açıklanan bu gerekçe ile BOZULMASINA ve peşin alınan karar düzeltme harcının istek halinde karar düzeltme isteyene iadesine, 19.03.2015 tarihinde oybirliğiyle karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"tazminat-hak-mahkeme-kar-22.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:28:15.899425"
}