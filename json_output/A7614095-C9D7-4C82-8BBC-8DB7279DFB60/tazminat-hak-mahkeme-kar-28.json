{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\tazminat-hak-mahkeme-kar-28.html",
    "title": "TAZMİNAT - MAHKEME KARARI",
    "description": "T.C. YARGITAY 3. Hukuk Dairesi Esas: 2014/9412 Karar: 2015/2427 Karar Tarihi: 17.02.2015 Konu:TAZMİNAT DAVASI - NOTERLERİN HUKUKİ SORUMLULUKLARI - NOTERİN SORUMLULUĞU KUSURSU",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ TAZMİNAT - MAHKEME KARARI Email Gönder TAZMİNAT - MAHKEME KARARI << Fihrist-Ana sayfa >> TAZMİNAT - MAHKEME KARARI T.C. YARGITAY 3. Hukuk Dairesi Esas: 2014/9412 Karar: 2015/2427 Karar Tarihi: 17.02.2015 Konu:TAZMİNAT DAVASI - NOTERLERİN HUKUKİ SORUMLULUKLARI - NOTERİN SORUMLULUĞU KUSURSUZ SORUMLULUK OLUP EYLEMLE NETİCE ARASINDAKİ İLLİYET BAĞININ KESİLMEDİĞİ İSPAT EDİLEMEDİĞİ SÜRECE SORUMLULUKTAN KURTULUNAMAYACAĞI - DAVANIN REDDİNİN İSABETSİZ OLUŞU ÖZET:Noterin sorumluluğu, kusursuz sorumluluk olup, eylemle netice arasındaki illiyet bağının kesilmediğini ispat edemediği sürece sorumluluktan kurtulamaz. Bu nedenle davalı noter hakkındaki davanın reddi usul ve yasaya aykırı olup, bozmayı gerektirmiştir. (1512 S. K. m. 81, 162) (6098 S. K. m. 168) (818 S. K. m. 147) DAVA:Taraflar arasındaki tazminat davasının mahkemece yapılan yargılaması sonucunda, davanın reddine \" yönelik olarak verilen hükmün, süresi içinde davacı tarafından temyiz edilmesi üzerine; temyiz dilekçesinin kabulüne karar verildikten sonra, dosya içerisindeki kağıtlar okunup gereği düşünüldü: KARAR:Davacı vekili dilekçesinde, müvekkili olan davacının davalılardan S.'e diğer davalı noter tarafından düzenlenen vekaletname ile, kendisine ait aracın satışı konusunda yetki verdiğini, sonradan aynı noterlikte yapılan işlemle davalı S.'in vekaletten azledildiğini, buna rağmen, gene aynı noterlikte davalı S. tarafından aracın 3. kişiye satıldığını beyan ederek, araç bedeli olan 31.300 TL'nin araç satış tarihinden itibaren işleyecek ticari faiziyle birlikte davalılardan müteselsilen tahsiline karar verilmesini talep ve dava etmiştir. Davalı noter savunmasında; noterin yoğun işleri nedeniyle vekaletten azli hatırlamasının mümkün bulunmadığı, ayrıca bu konuda yasada amir hükmün bulunmadığı, araç satış işlemlerinin elektronik ortamda izlenmesine rağmen, vekalet ve azil işlemlerinin elektronik ortamda izlenmediğini, olayda kusurunun bulunmadığını beyan ederek davanın reddine karar verilmesini talep etmiştir. Yargılama sırasında davacı taraf, davalı S. hakkındaki davasından feragat etmiştir. Mahkemece, davalı S. hakkındaki davanın feragat nedeniyle reddine, davalı noter hakkında açılan davanın ise esastan reddine karar verilmiş, hüküm davacı tarafından temyiz edilmiştir. 1-1512 sayılı Noterlik Kanununun Noterlerin Hukuki Sorumlulukları başlıklı 162 nci maddesine göre; \"stajyer, katip ve katip adayları tarafından yapılmış olsa bile, noterler, işin yapılmamasından veya hatalı yahut eksik yapılmasından dolayı zarar görmüş olanlara karşı sorumludurlar\". Bu maddeye göre; noterlerin sorumluluğu \"Kusursuz sorumluluktur\". Kusursuz sorumlulukta zarar gören kişinin kusurun varlığını ispat etmek zorunluluğu yoktur. Aksine kusursuz sorumlu olan davalının (noterin) olayla zarar arasında uygun illiyet bağının bulunmadığını kanıtlaması gerekir. Sorumluluk hukukunun önemli değerlerinden biri de zararla eylem arasında illiyet bağının bulunmasıdır. İlliyet bağının kesildiği durumlarda kusursuz sorumlu olan kişi sorumlu tutulmayacaktır.Teoride ve uygulamada; mücbir sebep, zarar görenin tam kusuru ve üçüncü kişinin ağır kusuruyla illiyet bağı kesilir ve kusursuz sorumlu olan kişi sorumluluktan kurtulur. Noterlik Kanununun\"Noterlik İşlemlerinde Çıkıntı, Değiştirme, Fesih, İptal Ve Düzeltme\" başlıklı 81 inci maddesinde \"...tamamlanmasından sonra, bir noterlik işleminin değiştirilmesi veya fesih, iptal veyahut evvelki işin nitelik ve değeri değişmemek şartıyla düzeltilmesi, evvelki işlemin yapıldığı şekilde, yeni bir işlemle yapılır. Yeni işlemin tarih ve numarası, noterlik dairesinde bulunan evvelki işleme ait kağıda yazılır.\" düzenlemesine yer verilmiştir. Yargılama sırasında tanıklığına başvurulan ve satış işlemini gerçekleştiren noter katibi ifadesinde\"...normalde, azilname verildiğinde azilnamenin bir suretini vekaletnameye eklediklerini, ancak işlem sırasında vekaletnameye baktığında azilnamenin bulunmadığını, bu nedenle de işlemi yapmakta sakınca görmediğini...\" beyan etmiştir. Yukarıda açıklanan kanun maddesi ve tanık beyanı dikkate alındığında, satış için davalı S.'e verilen vekaletnamenin azline ilişkin işlemin vekaletnameye eklenmediği, böylelikle de, davalı noterin üzerine düşen özen yükümlülüğünü yerine getirmediği anlaşılmıştır. Kaldı ki noterin sorumluluğu, kusursuz sorumluluk olup, eylemle netice arasındaki illiyet bağının kesilmediğini ispat edemediği sürece sorumluluktan kurtulamaz. Bu nedenle davalı noter hakkındaki davanın yazılı gerekçeyle reddi usul ve yasaya aykırı olup, bozmayı gerektirmiştir. 2-Diğer yandan, 6098 sayılı Türk Borçlar Kanununun 168 inci maddesi (818 sayılı Borçlar Kanununun 147 nci maddesi) gereği \"Diğerlerine rücu hakkına sahip borçlulardan her biri, ifa ettiği miktar oranında alacaklının haklarına halef olur. Alacaklı diğerlerinin zararına dava borçlulardan birinin durumunu \\iyileştirirse, bunun sonuçlarına katlanır. Her ne kadar; müteselsil borçluluk alacaklıların yararına olarak düzenlenmiş hukuki müesseselerden ise de, kanun koyucu alacaklıya müteselsil borçluların iç ilişkisine müdahale etme yetkisi tanımamıştır. Dahası müteselsil borcun alacaklısına, borçlulardan biri veya bir kısmıyla anlaşmak suretiyle, diğer borçluların zararına olarak bunların durumunu iyileştirmeme yükümlülüğü yüklemiştir. Başka bir ifadeyle alacaklı, rücu hakkından yararlanacak olan müteselsil borçlunun alacaklının haklarına halef olmasını engelleyen ve zorlaştıran davranışlardan kaçınmak zorundadır. (Prof. Dr. Ahmet M. Kılıçoğlu, Borçlar Hukuku Genel Hükümler, Genişletilmiş 15. Bası, Ankara 2012, s. 733). Bu durumda alacaklı ibra etmiş olduğu kimsenin hissesini alacağından tenzil etmek suretiyle diğer borçlulardan talepte bulunabilir. Şu durumda; Yerel Mahkemece, davacının davalılardan S. hakkındaki davasından feragat etmesinin nedeni araştırılarak, yukarıda açıklanan düzenlemeler de gözönünde tutularak, varılacak sonuca göre bir karar vermek ve davalı noterin sorumluluğunu belirlemek gerekirken bu hususun gözardı edilmesi de doğru görülmemiştir. SONUÇ:Yukarıda açıklanan esaslar gözönünde tutulmaksızın yazılı şekilde hüküm tesisi isabetsiz, temyiz itirazları bu nedenlerle yerinde olduğundan kabulüyle hükmün HUMK.nun 428 inci maddesi gereğince BOZULMASINA ve peşin alınan temyiz harcının istek halinde temyiz edene iadesine, 17.02.2015 tarihinde oybirliği ile, karar verildi. Güncelleme: 18.02.2024 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "TAZMİNAT - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftazminat-hak-mahkeme-kar-28.html",
        "title": "",
        "target": "",
        "type": "internal"
      },
      {
        "text": "TAZMİNAT - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?tazminat-hak-mahkeme-kar-28.html",
        "title": "",
        "target": "_top",
        "type": "internal"
      },
      {
        "text": "Güncelleme: 18.02.2024",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "TAZMİNAT - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>TAZMİNAT - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY 3. Hukuk Dairesi Esas: 2014/9412 Karar: 2015/2427 Karar Tarihi: 17.02.2015 Konu:TAZMİNAT DAVASI - NOTERLERİN HUKUKİ SORUMLULUKLARI - NOTERİN SORUMLULUĞU KUSURSU\" />\n\n   <link rel=\"canonical\" content=\"noterlikrehberi.net/rehber/index.html?tazminat-hak-mahkeme-kar-28.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"tazminat-hak-mahkeme-kar-28.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"TAZMİNAT - MAHKEME KARARI\",\n\n   mailsubject: \"Tavsiye: Noterlik Rehberi - TAZMİNAT - MAHKEME KARARI\",\n\n   sharesubject: \"Noterlik Rehberi - TAZMİNAT - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TAZMINAT-HAK-MAHKEME-KAR-28\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"tazminat-hak-mahkeme-kar-28.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?tazminat-hak-mahkeme-kar-28.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?tazminat-hak-mahkeme-kar-28.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?tazminat-hak-mahkeme-kar-28.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?tazminat-hak-mahkeme-kar-28.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftazminat-hak-mahkeme-kar-28.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>TAZMİNAT - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?tazminat-hak-mahkeme-kar-28.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">TAZMİNAT - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"text-indent: -104px; line-height: 1.50; margin: 0 0 0 104px;\"><span style=\"font-weight: bold;\">T.C.</span></p>\n\n<p style=\"text-indent: -104px; line-height: 1.50; margin: 0 0 0 104px;\"><span style=\"font-weight: bold;\">YARGITAY</span></p>\n\n<p style=\"text-indent: -104px; line-height: 1.50; margin: 0 0 0 104px;\"><span style=\"font-weight: bold;\">3. Hukuk Dairesi</span></p>\n\n<p style=\"text-indent: -104px; line-height: 1.50; margin: 0 0 0 104px;\"><span style=\"font-weight: bold;\">Esas: 2014/9412</span></p>\n\n<p style=\"text-indent: -104px; line-height: 1.50; margin: 0 0 0 104px;\"><span style=\"font-weight: bold;\">Karar: 2015/2427</span></p>\n\n<p style=\"text-indent: -104px; line-height: 1.50; margin: 0 0 0 104px;\"><span style=\"font-weight: bold;\">Karar Tarihi: 17.02.2015</span></p>\n\n<p style=\"text-indent: -104px; line-height: 1.50; margin: 0 0 0 104px;\"><span style=\"font-weight: bold;\">Konu:TAZMİNAT DAVASI - NOTERLERİN HUKUKİ SORUMLULUKLARI - NOTERİN SORUMLULUĞU KUSURSUZ SORUMLULUK OLUP</span></p>\n\n<p style=\"text-indent: -104px; line-height: 1.50; margin: 0 0 0 104px;\"><span style=\"font-weight: bold;\">EYLEMLE NETİCE ARASINDAKİ İLLİYET BAĞININ KESİLMEDİĞİ İSPAT EDİLEMEDİĞİ SÜRECE SORUMLULUKTAN</span></p>\n\n<p style=\"text-indent: -104px; line-height: 1.50; margin: 0 0 0 104px;\"><span style=\"font-weight: bold;\">KURTULUNAMAYACAĞI - DAVANIN REDDİNİN İSABETSİZ OLUŞU</span></p>\n\n<p style=\"text-indent: -104px; line-height: 1.50; margin: 0 0 0 104px;\"><span style=\"font-size: 13px; color: #000000;\">&nbsp;</span></p>\n\n<p style=\"text-indent: 49px; line-height: 1.50;\"><span style=\"font-weight: bold;\">ÖZET:</span>Noterin sorumluluğu, kusursuz sorumluluk olup, eylemle netice arasındaki illiyet bağının kesilmediğini ispat edemediği sürece sorumluluktan kurtulamaz. Bu nedenle davalı noter hakkındaki davanın reddi usul ve yasaya aykırı olup, bozmayı gerektirmiştir.</p>\n\n<p style=\"line-height: 1.50;\">(1512 S. K. m. 81, 162) (6098 S. K. m. 168) (818 S. K. m. 147)</p>\n\n<p style=\"text-indent: 49px; line-height: 1.50;\"><span style=\"font-weight: bold;\">DAVA:</span>Taraflar arasındaki tazminat davasının mahkemece yapılan yargılaması sonucunda, davanın reddine &quot; yönelik olarak verilen hükmün, süresi içinde davacı tarafından temyiz edilmesi üzerine; temyiz dilekçesinin kabulüne karar verildikten sonra, dosya içerisindeki kağıtlar okunup gereği düşünüldü:</p>\n\n<p style=\"text-indent: 49px; line-height: 1.50;\"><span style=\"font-weight: bold;\">KARAR:</span>Davacı vekili dilekçesinde, müvekkili olan davacının davalılardan S.'e diğer davalı noter tarafından düzenlenen vekaletname ile, kendisine ait aracın satışı konusunda yetki verdiğini, sonradan aynı noterlikte yapılan işlemle davalı S.'in vekaletten azledildiğini, buna rağmen, gene aynı noterlikte davalı S. tarafından aracın 3. kişiye satıldığını beyan ederek, araç bedeli olan 31.300 TL'nin araç satış tarihinden itibaren işleyecek ticari faiziyle birlikte davalılardan müteselsilen tahsiline karar verilmesini talep ve dava etmiştir.</p>\n\n<p style=\"text-indent: 49px; line-height: 1.50;\">Davalı noter savunmasında; noterin yoğun işleri nedeniyle vekaletten azli hatırlamasının mümkün bulunmadığı, ayrıca bu konuda yasada amir hükmün bulunmadığı, araç satış işlemlerinin elektronik ortamda izlenmesine rağmen, vekalet ve azil işlemlerinin elektronik ortamda izlenmediğini, olayda kusurunun bulunmadığını beyan ederek davanın reddine karar verilmesini talep etmiştir. Yargılama sırasında davacı taraf, davalı S. hakkındaki davasından feragat etmiştir.</p>\n\n<p style=\"text-indent: 49px; line-height: 1.50;\">Mahkemece, davalı S. hakkındaki davanın feragat nedeniyle reddine, davalı noter hakkında açılan davanın ise esastan reddine karar verilmiş, hüküm davacı tarafından temyiz edilmiştir.</p>\n\n<p style=\"line-height: 1.50;\">1-1512 sayılı Noterlik Kanununun Noterlerin Hukuki Sorumlulukları başlıklı 162 nci maddesine göre; &quot;stajyer, katip ve katip adayları tarafından yapılmış olsa bile, noterler, işin yapılmamasından veya hatalı yahut eksik yapılmasından dolayı zarar görmüş olanlara karşı sorumludurlar&quot;.</p>\n\n<p style=\"text-indent: 49px; line-height: 1.50; margin: 0 0 4px 0;\">Bu maddeye göre; noterlerin sorumluluğu &quot;Kusursuz sorumluluktur&quot;. Kusursuz sorumlulukta zarar gören kişinin kusurun varlığını ispat etmek zorunluluğu yoktur. Aksine kusursuz sorumlu olan davalının (noterin) olayla zarar arasında uygun illiyet bağının bulunmadığını kanıtlaması gerekir. Sorumluluk hukukunun önemli değerlerinden biri de zararla eylem arasında illiyet bağının bulunmasıdır. İlliyet bağının kesildiği durumlarda kusursuz sorumlu olan kişi sorumlu tutulmayacaktır.Teoride ve uygulamada; mücbir sebep, zarar görenin tam kusuru ve üçüncü kişinin ağır kusuruyla illiyet bağı kesilir ve kusursuz sorumlu olan kişi sorumluluktan kurtulur.</p>\n\n<p style=\"text-indent: 48px; line-height: 1.50;\">Noterlik Kanununun&quot;Noterlik İşlemlerinde Çıkıntı, Değiştirme, Fesih, İptal Ve Düzeltme&quot; başlıklı 81 inci maddesinde &quot;...tamamlanmasından sonra, bir noterlik işleminin değiştirilmesi veya fesih, iptal veyahut evvelki işin nitelik ve değeri değişmemek şartıyla düzeltilmesi, evvelki işlemin yapıldığı şekilde, yeni bir işlemle yapılır. Yeni işlemin tarih ve numarası, noterlik dairesinde bulunan evvelki işleme ait kağıda yazılır.&quot; düzenlemesine yer verilmiştir.</p>\n\n<p style=\"text-indent: 48px; line-height: 1.50;\">Yargılama sırasında tanıklığına başvurulan ve satış işlemini gerçekleştiren noter katibi ifadesinde&quot;...normalde, azilname verildiğinde azilnamenin bir suretini vekaletnameye eklediklerini, ancak işlem sırasında vekaletnameye baktığında azilnamenin bulunmadığını, bu nedenle de işlemi yapmakta sakınca görmediğini...&quot; beyan etmiştir.</p>\n\n<p style=\"text-indent: 48px; line-height: 1.50;\">Yukarıda açıklanan kanun maddesi ve tanık beyanı dikkate alındığında, satış için davalı S.'e verilen vekaletnamenin azline ilişkin işlemin vekaletnameye eklenmediği, böylelikle de, davalı noterin üzerine düşen özen yükümlülüğünü yerine getirmediği anlaşılmıştır.</p>\n\n<p style=\"text-indent: 48px; line-height: 1.50;\">Kaldı ki noterin sorumluluğu, kusursuz sorumluluk olup, eylemle netice arasındaki illiyet bağının kesilmediğini ispat edemediği sürece sorumluluktan kurtulamaz. Bu nedenle davalı noter hakkındaki davanın yazılı gerekçeyle reddi usul ve yasaya aykırı olup, bozmayı gerektirmiştir.</p>\n\n<p style=\"line-height: 1.50;\"><span style=\"font-weight: bold;\">2-</span>Diğer yandan, 6098 sayılı Türk Borçlar Kanununun 168 inci maddesi (818 sayılı Borçlar Kanununun 147 nci maddesi) gereği &quot;Diğerlerine rücu hakkına sahip borçlulardan her biri, ifa ettiği miktar oranında alacaklının haklarına halef olur. Alacaklı diğerlerinin zararına dava borçlulardan birinin durumunu \\iyileştirirse, bunun sonuçlarına katlanır.</p>\n\n<p style=\"text-indent: 48px; line-height: 1.50;\">Her ne kadar; müteselsil borçluluk alacaklıların yararına olarak düzenlenmiş hukuki müesseselerden ise de, kanun koyucu alacaklıya müteselsil borçluların iç ilişkisine müdahale etme yetkisi tanımamıştır. Dahası müteselsil borcun alacaklısına, borçlulardan biri veya bir kısmıyla anlaşmak suretiyle, diğer borçluların zararına olarak bunların durumunu iyileştirmeme yükümlülüğü yüklemiştir. Başka bir ifadeyle alacaklı, rücu hakkından yararlanacak olan müteselsil borçlunun alacaklının haklarına halef olmasını engelleyen ve zorlaştıran davranışlardan kaçınmak zorundadır. (Prof. Dr. Ahmet M. Kılıçoğlu, Borçlar Hukuku Genel Hükümler, Genişletilmiş 15. Bası, Ankara 2012, s. 733).</p>\n\n<p style=\"text-indent: 48px; line-height: 1.50;\">Bu durumda alacaklı ibra etmiş olduğu kimsenin hissesini alacağından tenzil etmek suretiyle diğer borçlulardan talepte bulunabilir.</p>\n\n<p style=\"text-indent: 48px; line-height: 1.50;\">Şu durumda; Yerel Mahkemece, davacının davalılardan S. hakkındaki davasından feragat etmesinin nedeni araştırılarak, yukarıda açıklanan düzenlemeler de gözönünde tutularak, varılacak sonuca göre bir karar vermek ve davalı noterin sorumluluğunu belirlemek gerekirken bu hususun gözardı edilmesi de doğru görülmemiştir.</p>\n\n<p style=\"text-indent: 48px; line-height: 1.50;\"><span style=\"font-weight: bold;\">SONUÇ:</span>Yukarıda açıklanan esaslar gözönünde tutulmaksızın yazılı şekilde hüküm tesisi isabetsiz, temyiz itirazları bu nedenlerle yerinde olduğundan kabulüyle hükmün HUMK.nun 428 inci maddesi gereğince BOZULMASINA ve peşin alınan temyiz harcının istek halinde temyiz edene iadesine, 17.02.2015 tarihinde oybirliği ile, karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"tazminat-hak-mahkeme-kar-28.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 18.02.2024</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:28:16.406069"
}