{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\tebligat-mahkeme-kararlari-5.html",
    "title": "TEMLİKNAMENİN TEBLİĞ EDİLMEMESİ- MAHKEME KARARI",
    "description": "T.C. YARGITAY 4. HUKUK DAİRESİ E. 2004/627 K. 2004/10702 T. 28.9.2004   ÖZET : Temlik işleminin yapılışı BK. 162. maddesine uygundur. Temlik belgesinin bankaya bildirilmesi",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ TEMLİKNAMENİN TEBLİĞ EDİLMEMESİ- MAHKEME KARARI Email Gönder TEMLİKNAMENİN TEBLİĞ EDİLMEMESİ- MAHKEME KARARI << Fihrist-Ana sayfa >> TEMLİKNAMENİN TEBLİĞ EDİLMEMESİ NEDENİYLE SORUMLULUK - MAHKEME KARARI TEBLİGAT    BİLDİRİMLER    MEVZUAT    20 SA. GENELGE    TEBLİGAT-DANIŞMANLIK-GÖRÜŞLERİ T.C. YARGITAY 4. HUKUK DAİRESİ E. 2004/627 K. 2004/10702 T. 28.9.2004 ÖZET : Temlik işleminin yapılışı BK. 162. maddesine uygundur. Temlik belgesinin bankaya bildirilmesi görevi işlemi yapan davalı notere yüklenmiştir. Davacı bunun için tebliğ giderini de vermiştir. Bu işlemin noter tarafından zamanında yerine getirilmemesi bir kusurdur. Hatta davalı bu yüzden görevi ihmal suçundan mahküm olmuştur. Bu nedenle davalı sorumludur. DAVA : Davacı A. T. vekili Avukat Z. B. tarafından, davalı M. U. aleyhine 12.10.2001 gününde verilen dilekçe ile tazminat istenmesi üzerine yapılan yargılama sonunda; mahkemece davanın reddine dair verilen 18.11.2003 günlü kararın Yargıtayda duruşmalı olarak incelenmesi davacı vekili tarafından süresi içinde istenilmekle, daha önceden belirlenen 28.9.2004 duruşma günü için yapılan tebligat üzerine temyiz eden davacı vekili Avukat A. B. geldi, karşı taraftan davalı adına gelen olmadı ve fer'i müdahil D. Sigorta AŞ vekili Avukat S. K. geldi. Açık duruşmaya başlandı. Süresinde olduğu anlaşılan temyiz dilekçesinin kabulüne karar verildikten ve hazır bulunanların sözlü açıklamaları dinlendikten sonra taraflara duruşmanın bittiği bildirildi. Dosyanın görüşülmesine geçildi. Tetkik hakimi tarafından hazırlanan rapor ile dosya içerisindeki kağıtlar incelenerek gereği görüşüldü: KARAR : Davacı, noter olan davalının dava dışı şirketin davacıya alacağını temlik işlemini Merkez Bankasına geç bildirmesi nedeniyle alacağın başka alacaklılara ödenmesi sonucu uğradığı zararın tazminini istemiştir. Yerel mahkemece davacının kendisinin de Merkez Bankasına başvurarak alacağını isteyebileceği, temlik ihbarının geç yapılmasının sonuca etkili olmadığı gerekçesiyle dava reddedilmiştir. Karar davacı yanca temyiz edilmiştir. Dosyadaki kanıtlara göre dava dışı Ö. Tarım Ürünleri Ticaret ve Nakliyat Ltd.Şti. T. 3. Noterliğinde gümrük çıkış beyannamelerindeki tüm hak ve alacaklarını davacıya temlik ettiğini, bu hak ve alacakların Merkez Bankası Trabzon Şubesinden davacının hesabına havale olunmasını ve bu temliknamenin bir suretinin Merkez Bankasına tebliğini istemiştir. Ne var ki davalı Noter bu tebliği hemen değil çok sonra yapmıştır. Temlik işleminin yapılışı BK. 162. maddesine uygundur. Temlik belgesinin bankaya bildirilmesi görevi işlemi yapan davalı notere yüklenmiştir. Davacı bunun için tebliğ giderini de vermiştir. Bu işlemin noter tarafından zamanında yerine getirilmemesi bir kusurdur. Hatta davalı bu yüzden görevi ihmal suçundan mahküm olmuştur. Bu nedenle davalı sorumludur. Mahkeme kararında belirtilen gerekçe ancak indirim nedeni olabilir. Şu durumda mahkemece yapılacak iş zarar kapsamının belirlenerek davalının sorumluluğuna karar vermektir. Bu yönün gözetilmemiş olması bozmayı gerektirmiştir. SONUÇ : Temyiz olunan kararın yukarıda açıklanan nedenlerle BOZULMASINA ve temyiz eden davacı vekili için takdir olunan 375.000.000 lira duruşma avukatlık ücretinin davalıya yükletilmesine ve peşin alınan harcın istek halinde geri verilmesine 28.9.2004 gününde oybirliğiyle karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "TEMLİKNAMENİN TEBLİĞ EDİLMEMESİ NEDENİYLE SORUMLULUK - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftebligat-mahkeme-kararlari-5.html",
        "title": "",
        "target": "",
        "type": "internal"
      },
      {
        "text": "TEMLİKNAMENİN TEBLİĞ EDİLMEMESİ- MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?tebligat-mahkeme-kararlari-5.html",
        "title": "",
        "target": "_top",
        "type": "internal"
      },
      {
        "text": "TEBLİGAT",
        "href": "javascript:void(0);",
        "title": "TEBLİGAT DİZİNİ",
        "target": "",
        "type": "internal"
      },
      {
        "text": "BİLDİRİMLER",
        "href": "javascript:void(0);",
        "title": "BİLDİRİMLER DİZİNİ",
        "target": "",
        "type": "internal"
      },
      {
        "text": "MEVZUAT",
        "href": "tebligat-mevzuati-dizini.html",
        "title": "TEBLİGAT MEVZUATI DİZİNİ",
        "target": "",
        "type": "internal"
      },
      {
        "text": "20 SA. GENELGE",
        "href": "teblig-islemlerine-iliskin-duzenlemeler-aciklamalar-hak-birlestirilmis-20-sayili-genelge.html",
        "title": "TEBLİĞ İŞLEMLERİNE İLİŞKİN DÜZENLEMELER VE AÇIKLAMALAR HAK.BİRLEŞTİRİLMİŞ 20 SAYILI GENELGE",
        "target": "",
        "type": "internal"
      },
      {
        "text": "TEBLİGAT-DANIŞMANLIK-GÖRÜŞLERİ",
        "href": "tebligat-tnb-hukuki-danismanlik-gorusleri.html",
        "title": "TEBLİGAT-TNB-HUKUKİ-DANIŞMANLIK-GÖRÜŞLERİ",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "TEMLİKNAMENİN TEBLİĞ EDİLMEMESİ- MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>TEMLİKNAMENİN TEBLİĞ EDİLMEMESİ- MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY 4. HUKUK DAİRESİ E. 2004/627 K. 2004/10702 T. 28.9.2004 &nbsp; ÖZET : Temlik işleminin yapılışı BK. 162. maddesine uygundur. Temlik belgesinin bankaya bildirilmesi\" />\n\n   <link rel=\"canonical\" content=\"noterlikrehberi.net/rehber/index.html?tebligat-mahkeme-kararlari-5.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"tebligat-mahkeme-kararlari-5.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"TEMLİKNAMENİN TEBLİĞ EDİLMEMESİ- MAHKEME KARARI\",\n\n   mailsubject: \"Tavsiye: Noterlik Rehberi - TEMLİKNAMENİN TEBLİĞ EDİLMEMESİ NEDENİYLE SORUMLULUK - MAHKEME KARARI &nbsp; &nbsp;TEBLİGAT&nbsp; &nbsp;BİLDİRİMLER&nbsp; &nbsp;MEVZUAT&nbsp; &nbsp;20 SA. GENELGE&nbsp; &nbsp;TEBLİGAT-DANIŞMANLIK-GÖRÜŞLERİ\",\n\n   sharesubject: \"Noterlik Rehberi - TEMLİKNAMENİN TEBLİĞ EDİLMEMESİ NEDENİYLE SORUMLULUK - MAHKEME KARARI &nbsp; &nbsp;TEBLİGAT&nbsp; &nbsp;BİLDİRİMLER&nbsp; &nbsp;MEVZUAT&nbsp; &nbsp;20 SA. GENELGE&nbsp; &nbsp;TEBLİGAT-DANIŞMANLIK-GÖRÜŞLERİ\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TEBLIGAT-MAHKEME-KARARLARI-5\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"tebligat-mahkeme-kararlari-5.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?tebligat-mahkeme-kararlari-5.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?tebligat-mahkeme-kararlari-5.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?tebligat-mahkeme-kararlari-5.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?tebligat-mahkeme-kararlari-5.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftebligat-mahkeme-kararlari-5.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>TEMLİKNAMENİN TEBLİĞ EDİLMEMESİ- MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?tebligat-mahkeme-kararlari-5.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">TEMLİKNAMENİN TEBLİĞ EDİLMEMESİ NEDENİYLE SORUMLULUK - MAHKEME KARARI</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"javascript:void(0);\" onclick=\"return hmshowPopup(event, popid_1372612728X, this);\" class=\"popuplink\" title=\"TEBLİGAT DİZİNİ\">TEBLİGAT</a>  &nbsp; <a href=\"javascript:void(0);\" onclick=\"return hmshowPopup(event, popid_922069031, this);\" class=\"popuplink\" title=\"BİLDİRİMLER DİZİNİ\">BİLDİRİMLER</a>  &nbsp; <a href=\"tebligat-mevzuati-dizini.html\" class=\"topiclink\" title=\"TEBLİGAT MEVZUATI DİZİNİ\">MEVZUAT</a>  &nbsp; <a href=\"teblig-islemlerine-iliskin-duzenlemeler-aciklamalar-hak-birlestirilmis-20-sayili-genelge.html\" class=\"topiclink\" title=\"TEBLİĞ İŞLEMLERİNE İLİŞKİN DÜZENLEMELER VE AÇIKLAMALAR HAK.BİRLEŞTİRİLMİŞ 20 SAYILI GENELGE\">20 SA. GENELGE</a>  &nbsp; <a href=\"tebligat-tnb-hukuki-danismanlik-gorusleri.html\" class=\"topiclink\" title=\"TEBLİGAT-TNB-HUKUKİ-DANIŞMANLIK-GÖRÜŞLERİ\">TEBLİGAT-DANIŞMANLIK-GÖRÜŞLERİ</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p><span style=\"font-weight: bold;\">T.C.</span></p>\n\n<p><span style=\"font-weight: bold;\">YARGITAY</span></p>\n\n<p><span style=\"font-weight: bold;\">4. HUKUK DAİRESİ</span></p>\n\n<p><span style=\"font-weight: bold;\">E. 2004/627</span></p>\n\n<p><span style=\"font-weight: bold;\">K. 2004/10702</span></p>\n\n<p><span style=\"font-weight: bold;\">T. 28.9.2004</span></p>\n\n<p><span style=\"font-weight: bold;\">&nbsp;</span></p>\n\n<p><span style=\"font-weight: bold;\">ÖZET : </span>Temlik işleminin yapılışı BK. 162. maddesine uygundur. Temlik belgesinin bankaya bildirilmesi görevi işlemi yapan davalı notere yüklenmiştir. Davacı bunun için tebliğ giderini de vermiştir. Bu işlemin noter tarafından zamanında yerine getirilmemesi bir kusurdur. Hatta davalı bu yüzden görevi ihmal suçundan mahküm olmuştur. Bu nedenle davalı sorumludur.</p>\n\n<p><span style=\"font-weight: bold;\">DAVA : </span>Davacı A. T. vekili Avukat Z. B. tarafından, davalı M. U. aleyhine 12.10.2001 gününde verilen dilekçe ile tazminat istenmesi üzerine yapılan yargılama sonunda; mahkemece davanın reddine dair verilen 18.11.2003 günlü kararın Yargıtayda duruşmalı olarak incelenmesi davacı vekili tarafından süresi içinde istenilmekle, daha önceden belirlenen 28.9.2004 duruşma günü için yapılan tebligat üzerine temyiz eden davacı vekili Avukat A. B. geldi, karşı taraftan davalı adına gelen olmadı ve fer'i müdahil D. Sigorta AŞ vekili Avukat S. K. geldi. Açık duruşmaya başlandı. Süresinde olduğu anlaşılan temyiz dilekçesinin kabulüne karar verildikten ve hazır bulunanların sözlü açıklamaları dinlendikten sonra taraflara duruşmanın bittiği bildirildi. Dosyanın görüşülmesine geçildi. Tetkik hakimi tarafından hazırlanan rapor ile dosya içerisindeki kağıtlar incelenerek gereği görüşüldü:</p>\n\n<p><span style=\"font-weight: bold;\">KARAR : </span>Davacı, noter olan davalının dava dışı şirketin davacıya alacağını temlik işlemini Merkez Bankasına geç bildirmesi nedeniyle alacağın başka alacaklılara ödenmesi sonucu uğradığı zararın tazminini istemiştir.</p>\n\n<p>Yerel mahkemece davacının kendisinin de Merkez Bankasına başvurarak alacağını isteyebileceği, temlik ihbarının geç yapılmasının sonuca etkili olmadığı gerekçesiyle dava reddedilmiştir. Karar davacı yanca temyiz edilmiştir.</p>\n\n<p>Dosyadaki kanıtlara göre dava dışı Ö. Tarım Ürünleri Ticaret ve Nakliyat Ltd.Şti. T. 3. Noterliğinde gümrük çıkış beyannamelerindeki tüm hak ve alacaklarını davacıya temlik ettiğini, bu hak ve alacakların Merkez Bankası Trabzon Şubesinden davacının hesabına havale olunmasını ve bu temliknamenin bir suretinin Merkez Bankasına tebliğini istemiştir. Ne var ki davalı Noter bu tebliği hemen değil çok sonra yapmıştır.</p>\n\n<p>Temlik işleminin yapılışı BK. 162. maddesine uygundur. Temlik belgesinin bankaya bildirilmesi görevi işlemi yapan davalı notere yüklenmiştir. Davacı bunun için tebliğ giderini de vermiştir. Bu işlemin noter tarafından zamanında yerine getirilmemesi bir kusurdur. Hatta davalı bu yüzden görevi ihmal suçundan mahküm olmuştur. Bu nedenle davalı sorumludur. Mahkeme kararında belirtilen gerekçe ancak indirim nedeni olabilir.</p>\n\n<p>Şu durumda mahkemece yapılacak iş zarar kapsamının belirlenerek davalının sorumluluğuna karar vermektir. Bu yönün gözetilmemiş olması bozmayı gerektirmiştir.</p>\n\n<p><span style=\"font-weight: bold;\">SONUÇ : </span>Temyiz olunan kararın yukarıda açıklanan nedenlerle BOZULMASINA ve temyiz eden davacı vekili için takdir olunan 375.000.000 lira duruşma avukatlık ücretinin davalıya yükletilmesine ve peşin alınan harcın istek halinde geri verilmesine 28.9.2004 gününde oybirliğiyle karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"tebligat-mahkeme-kararlari-5.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:28:23.111713"
}