{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\temliknameler-onaylama-ve-duzenlemede-sorumluluk.html",
    "title": "TEMLİKNAMELER ONAYLAMA VE DÜZENLEMEDE SORUMLULUK",
    "description": "Yayın Tarihi: 01.12.2021 Yayınlayan: MEHMET MERT ÖKDEM Konu: Temliknameler Onaylama ve Düzenlemede Sorumluluk İçerik:Mali Danışmanlık -219-42509 - 18.11.2020     Sayın …… No",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ TEMLİKNAMELER ONAYLAMA VE DÜZENLEMEDE SORUMLULUK Email Gönder TEMLİKNAMELER ONAYLAMA VE DÜZENLEMEDE SORUMLULUK << Fihrist-Ana sayfa >> TEMLİKNAMELER ONAYLAMA VE DÜZENLEMEDE SORUMLULUK TEMLİKNAME    MEVZUAT    MAHKEME KARARLARI    36 SAYILI GENELGE    AÇIKLAMALAR    TEBLİGAT Yayın Tarihi: 01.12.2021 Yayınlayan: MEHMET MERT ÖKDEM Konu: Temliknameler Onaylama ve Düzenlemede Sorumluluk İçerik:Mali Danışmanlık -219-42509 - 18.11.2020 Sayın …… Noteri İlgi: 14.09.2020 günlü ve 2020/365 sayılı yazınız. Yönetim Kurulumuzun 19.10.2020 günlü toplantısında görüşülen ilgide kayıtlı yazınızda ; …. Noteri olarak görev yaptığınız dönemde … Ltd. Şti. kredi borcuna mahsuben 2.120.460,00 TL. alacağını … günü … yevmiye no. ile … Bank A.Ş. … Şube Müdürlüğü’ne onaylama şeklinde işlem ile temlik ettiğini, Bankaya kredi borcuna mahsuben yapılan bu temlik işlemine harç ve damga vergisi muafiyeti uygulandığı,  Adalet Bakanlığı Müfettişlerince muafiyet uygulanmasını uygun bulunmayarak … Vergi Dairesine ihbarda bulunulduğu ve işlemlerin incelenmeden takdir komisyonuna sevk edildiği, komisyonun da tarhiyat kararı verdiği belirtilerek ; Bahse konu edilen işlemin onaylama işlem mi yoksa düzenleme işlem mi olduğu, usulüne uygun yapılıp yapılmadığı ve usulüne uygun değilse noterin hangi meblağlardan sorumlu olduğunun tespit edilerek mahkemeye sunulmak üzere tarafınıza görüş bildirilmesi talep olunmuştur. Birliğimize ait 12.06.2019 tarih ve (5) sayılı birleştirilmiş genelgede de belirtildiği üzere; Noterliklerde yapılan düzenleme işlemlerle ilgili hükümlere Noterlik Kanununun 84 ilâ 89 uncu maddelerinde yer verilmiştir. Noterlik Kanununun 82 nci maddesi gereğince, noterler tarafından düzenleme şeklinde yapılan hukuki işlemler, sahteliği sabit oluncaya kadar geçerlidir. 6100 sayılı Hukuk Muhakemeleri Kanunu’nun 204 üncü maddesi gereğince de düzenleme şeklindeki noter senetleri, sahteliği ispat olunmadıkça kesin delil sayılırlar. Noterlik Kanununun 89 uncu maddesinde de düzenleme şeklinde yapılması zorunlu işlemler ayrıca sayılmıştır. Noterliklerde yapılan onaylama işlemlerle ilgili hükümlere Noterlik Kanununun 90 ilâ 93 üncü maddelerinde yer verilmiştir. Noterlik Kanununun 82 nci maddesi gereğince, noter tarafından yapılan imza onaylaması, onaylanan imzanın ilgiliye ait oluşunu belgelendirme niteliğinde bulunup, hukuki işlemlerin içindekileri kapsamaz. Bu işlemlerde imza ve tarih sahteliği sabit oluncaya kadar geçerlidir. Noterlik işlemlerinde onaylama, iş sahiplerinin isteğine bağlı olarak veya yasal zorunluluk nedeniyle yapılmaktadır. Bu işlemlerin dışarıda yazılıp onaylama için noterlik dairesine getirilmesi ile noterlik dairesinde noterlik personeli tarafından başlıklı noter kağıdına yazılması arasında bir fark yoktur. Bu durum işlemin onaylama şeklinde işlem olma özelliğini değiştirmez. Noterlerin olağan işlem şekli onaylamadır. Düzenleme işlemler istisnai işlemlerden olup Noterlik Kanununun 89 uncu maddesinde sayılan işlemlerdir. Bunlar dışında kalan işlemler onaylamadır. Bu itibarla; İlgi yazınıza ekli işlemin alacağın devri sözleşmesi olduğu, Noterlik Kanununun 89 uncu maddesinde sayılanlar arasında bulunmadığından düzenleme şeklinde yapılması yönünde zorunluluk arz etmediği, ayrıca yazım şekli itibarıyla da Noterlikçe de işlemin ONAYLAMA olarak yapıldığı düşünülmektedir. İLGİLİ KANUN HÜKÜMLERİ 1-488 sayılı Damga Vergisi Kanunu 488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu; 3 üncü maddesinde damga vergisinin mükellefinin kağıtları imzalayanlar olduğu; 9 uncu maddesinde, Kanuna ekli (2) sayılı tabloda yazılı kağıtların Damga Vergisinden müstesna olduğu, 10 uncu maddesinde, damga vergisinin nispi veya maktu olarak alınacağı, nispi vergide kağıtların nev’i ve mahiyetine göre bu kağıtlarda yazılı belli paranın, maktu vergide kağıtların mahiyetinin esas alınacağı, belli para teriminin kağıtların ihtiva ettiği veya bunlarda yazılı rakamların hasıl edeceği parayı ifade ettiği, 27 nci maddesinde Noterlerin, damga vergisi ödenmemiş veya noksan ödenmiş kâğıtları vergi ve cezası ödenmedikçe tasdik edemeyecekleri veya bunların suretlerini çıkarıp veremeyecekleri, Birinci fıkra hükmüne aykırı olarak işlem yapılması halinde, mükellef hakkında Vergi Usul Kanunu hükümleri uygulanmakla birlikte, noterlerden de tasdik ettikleri veya üzerinde işlem yaptıkları her kâğıt için kanunen alınması gereken cezasının ayrıca alınacağı, Kanuna ekli (1) sayılı tablonun \"1. Akitlerle ilgili kağıtlar” başlıklı bölümünde A/1 fıkrasında, belli parayı ihtiva eden mukavelenameler, taahhütnameler ve temliknamelerin nispi damga vergisine tabi olduğu hükme bağlanmıştır. Bununla birlikte, Gelir İdaresi Başkanlığı görüşüne istinaden yayınlanan 15.06.2004 günlü ve 2004/26 sayılı Genelgemizin sonuç bölümünde yer aldığı üzere, “Damga vergisini sürekli makbuz mukabili ödemekte olan mükelleflerin noterlik dışında düzenledikleri kağıtlar üzerine konulan ve yetkili şahısların imzası bulunan………………           -TL. damga vergisi tarafımızdan makbuz mukabili ödenecektir.... şeklindeki şerh, ödeme hükmündedir. Bu şerh üzerine kağıdın damga vergisi defterindeki kayıt sıra numarasının da konulması şarttır.” denilmektedir. Kanunun 24 üncü maddesinde de : “Resmi daireler veya noterlerce düzenlenerek kişilere verilen veya dairede bırakılan ve Damga Vergisi hiç alınmayan veya noksan alınan kağıtların vergisi mükelleflere, cezası düzenleyenlere aittir. Vergi ve ceza, vergi için mükelleflere rücu hakkı olmak üzere, kağıtları düzenleyenlerden alınır.” hükmüne yer verilmiştir. 2-213 sayılı Vergi Usul Kanunu 213 sayılı Vergi Usul Kanununun 355 inci maddesinde; “Damga Vergisi ödenmemiş veya noksan ödenmiş kâğıtları, vergi ve cezası tahsil edilmeden tasdik eden veya örneklerini çıkarıp veren noterler adına her kâğıt için tahsil edilmeyen Damga Vergisi üzerinden maktu vergilerde % 50, nispî vergilerde % 10 oranında özel usulsüzlük cezası kesilir. Ancak, bu madde kapsamında kesilecek özel usulsüzlük cezaları her bir kâğıt için 1 Yeni Türk Lirasından az olamaz.” hükmü yer almaktadır. 3- 492 sayılı Harçlar Kanunu 492 sayılı Harçlar Kanununun 42 nci maddesinde ; “Değer veya ağırlık ölçüsüne göre harca tabi işlemlerde (2) sayılı tarifede yazılı değer veya ağırlık esastır. Menkul ve gayrimenkul mallar hakkında alım, satım, taahhüt ve rehinle ilgili her nevi mukavele, senet ve kağıtlarda değer gösterilmesi mecburidir. Rehin bordroları ile kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler hakkında bu hüküm uygulanmaz” 128 inci maddesinde “Gerekli harçları tamamen almadan işlem yapan memurİar harcın ödenmesinden mükellefler ile müteselsilen sorumludurlar.” hükümleri yer almaktadır. 4-Yukarıda yer alan Kanun hükümlerinin birlikte değerlendirilmesi sonucunda sorumluluk esasları a- Düzenlemeye tabi kağıtlarda damga vergisi ve harç sorumluluğu Düzenlemeye tabi olmakla işlem anında damga vergisi ve harcı noksan tahsil edilen kağıtlara ait : Damga vergisi ve buna ilişkin vergi ziyaı cezası noterden tahsil olunur. Noter ödemek zorunda kaldığı damga vergisi için mükellefe rücu hakkını kullanabilir. Ceza için kullanamaz. Harç ve buna bağlı vergi ziyaı cezası noterden tahsil olunur. Noter harç aslı ve ceza için mükellefe rücu hakkını kullanır. b-Onaylamaya tabi kağıtlarda damga vergisi ve harç sorumluluğu Onaylamaya tabi olmakla işlem anında damga vergisi ve harcı noksan tahsil edilen kağıtlara ait : Damga vergisi ve buna ilişkin vergi ziyaı cezası noterden tahsil edilemez. Noter noksan tahsil edilen damga vergisinin yüzde 10 u kadar bir cezaya muhatap olur. Bu ceza için mükellef nezdinde rücu hakkı yoktur. Konu hakkında 12.04.2007 günlü ve 26491 sayılı Resmi Gazetede yayımlanmış olan 48 seri numaralı Damga Vergisi Kanunu Genel Tebliğinin 2 nci maddesinde ; “Damga Vergisi Kanununun 27 nci maddesinin birinci fıkra hükmü gereğince noterlerin, kendilerine tasdik edilmesi veya suret çıkarılması için getirilen kağıtlara ilişkin damga vergisinin ve cezasının tam olarak ödenip ödenmediğini araştırma mecburiyetleri bulunmaktadır. Noterlerin yukarıda belirtilen mecburiyete uymamaları halinde; Mükelleflerden, bu kağıtlara ait damga vergisi ile cezasının aranmasının yanı sıra noterlerden de, Kağıdın mükelleflerinden alınması gereken ceza tutarı kadar bir cezanın, ayrıca Vergi Usul Kanununun 355 inci madde hükmüne istinaden özel usulsüzlük cezasının aranması gerekmektedir.\" şeklindeki düzenleme ile ilgili olarak Danıştay Vergi Dava Daireleri Kurulunca verilen 22.1.2010 tarihli ve E: 2009/431, K: 2010/17 sayılı ret kararının, Maliye Bakanlığınca düzeltilmesinin talep edilmesi üzerine Danıştay Vergi Dava Daireleri Kurulu tarafından 25.6.2010 tarihinde E: 2010/218, K: 2010/309 sayılı kararla istemin reddine karar verilmiştir. Bu husus 31.08.2010 günlü ve 2010/92 sayılı Genel Yazı ile duyurulmuştur. Buna göre tahsil edilmeyen Damga vergisi için noterlerden yalnızca VUK 355. Md. hükmüne göre ÖUCZ tahsil edilir Harç ve buna bağlı vergi ziyaı cezası ise noterden tahsil olunur. Noter harç aslı ve ceza için mükellefe rücu hakkını kullanır. Yukarıda belirtilen kanun hükümleri ve yapılan açıklamalar ışığında; 2020/365 sayılı yazınız ekinde yer alan … Ltd. Şti. ile …bank A.Ş. … Şubesi arasında hazırlanan ve ... Noterliğinde … günü … yevmiye no. ile tasdik edilen 2.120.460,00 TL.  meblağlı alacağın temliki sözleşmesinin tetkikinden ; Yapılan temlik işleminin onaylama şeklinde tasdik işlemi olduğu, İşbu temlik işleminin kapsamının, 12.07.2007 günlü ve 2007/39 sayılı Birliğimiz Genelgesinde yer aldığı şekilde münhasıran kredi borçlarının teminatını teşkil etmediği ve genel mahiyetli borçlara da yer verilmiş olduğu anlaşıldığından, işleme damga vergisi ve harç istisnası uygulanması mümkün değildir. Onaylama şeklinde yapılan işlemden tahsil edilmemiş harç ve damga vergisinde noterin sorumluluğu ; Damga vergisi yönünden tahakkuk eden damga vergisinin yüzde 10’u, Harç yönünden ise yukarıda belirtildiği şekilde, tahsil edilmeyen harcın tamamından olacaktır. Bilgilerinizi rica ederim. Dursun CİN Başkan Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "TEMLİKNAMELER ONAYLAMA VE DÜZENLEMEDE SORUMLULUK",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftemliknameler-onaylama-ve-duzenlemede-sorumluluk.html",
        "title": "",
        "target": "",
        "type": "internal"
      },
      {
        "text": "TEMLİKNAMELER ONAYLAMA VE DÜZENLEMEDE SORUMLULUK",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?temliknameler-onaylama-ve-duzenlemede-sorumluluk.html",
        "title": "",
        "target": "_top",
        "type": "internal"
      },
      {
        "text": "TEMLİKNAME",
        "href": "temlikname-alacagin-devri-islemleri.html",
        "title": "TEMLIKNAME-ALACAGIN-DEVRI",
        "target": "",
        "type": "internal"
      },
      {
        "text": "MEVZUAT",
        "href": "mevzuat-alacagin-devri-temlikname.html",
        "title": "MEVZUAT-ALACAGIN-DEVRI-TEMLIKNAME",
        "target": "",
        "type": "internal"
      },
      {
        "text": "MAHKEME KARARLARI",
        "href": "alacagin-devri-temlikname-mahkeme-kar.html",
        "title": "ALACAGIN-DEVRI-TEMLIKNAME-MAHKEME-KARARLARI",
        "target": "",
        "type": "internal"
      },
      {
        "text": "36 SAYILI GENELGE",
        "href": "temlikname-alacagin-devri-hak-birlestirilmis-36-sayili-genelge.html",
        "title": "TEMLIKNAME-(ALACAGIN-DEVRI)-HAK-BIRLESTIRILMIS-36-SAYILI-GENELGE",
        "target": "",
        "type": "internal"
      },
      {
        "text": "AÇIKLAMALAR",
        "href": "temlikname-alacagin-devri-aciklamalar.html",
        "title": "AÇIKLAMALAR - TEMLİKNAME - ALACAĞIN DEVRİ İŞLEMLERİ",
        "target": "",
        "type": "internal"
      },
      {
        "text": "TEBLİGAT",
        "href": "temlik-isleminin-tebligi.html",
        "title": "TEMLİK İŞLEMİNİN TEBLİĞİ",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "TEMLİKNAMELER ONAYLAMA VE DÜZENLEMEDE SORUMLULUK"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>TEMLİKNAMELER ONAYLAMA VE DÜZENLEMEDE SORUMLULUK</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi: 01.12.2021 Yayınlayan: MEHMET MERT ÖKDEM Konu: Temliknameler Onaylama ve Düzenlemede Sorumluluk İçerik:Mali Danışmanlık -219-42509 - 18.11.2020 &nbsp; &nbsp; Sayın …… No\" />\n\n   <link rel=\"canonical\" content=\"noterlikrehberi.net/rehber/index.html?temliknameler-onaylama-ve-duzenlemede-sorumluluk.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"temliknameler-onaylama-ve-duzenlemede-sorumluluk.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"TEMLİKNAMELER ONAYLAMA VE DÜZENLEMEDE SORUMLULUK\",\n\n   mailsubject: \"Tavsiye: Noterlik Rehberi - TEMLİKNAMELER ONAYLAMA VE DÜZENLEMEDE SORUMLULUK &nbsp; &nbsp;TEMLİKNAME&nbsp; &nbsp;MEVZUAT&nbsp; &nbsp;MAHKEME KARARLARI&nbsp; &nbsp;36 SAYILI GENELGE&nbsp; &nbsp;AÇIKLAMALAR&nbsp; &nbsp;TEBLİGAT\",\n\n   sharesubject: \"Noterlik Rehberi - TEMLİKNAMELER ONAYLAMA VE DÜZENLEMEDE SORUMLULUK &nbsp; &nbsp;TEMLİKNAME&nbsp; &nbsp;MEVZUAT&nbsp; &nbsp;MAHKEME KARARLARI&nbsp; &nbsp;36 SAYILI GENELGE&nbsp; &nbsp;AÇIKLAMALAR&nbsp; &nbsp;TEBLİGAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TEMLIKNAMELER-ONAYLAMA-VE-DUZENLEMEDE-SORUMLULUK\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"temliknameler-onaylama-ve-duzenlemede-sorumluluk.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?temliknameler-onaylama-ve-duzenlemede-sorumluluk.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?temliknameler-onaylama-ve-duzenlemede-sorumluluk.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?temliknameler-onaylama-ve-duzenlemede-sorumluluk.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?temliknameler-onaylama-ve-duzenlemede-sorumluluk.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftemliknameler-onaylama-ve-duzenlemede-sorumluluk.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>TEMLİKNAMELER ONAYLAMA VE DÜZENLEMEDE SORUMLULUK</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?temliknameler-onaylama-ve-duzenlemede-sorumluluk.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">TEMLİKNAMELER ONAYLAMA VE DÜZENLEMEDE SORUMLULUK</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"temlikname-alacagin-devri-islemleri.html\" class=\"topiclink\" title=\"TEMLIKNAME-ALACAGIN-DEVRI\">TEMLİKNAME</a>  &nbsp; <a href=\"mevzuat-alacagin-devri-temlikname.html\" class=\"topiclink\" title=\"MEVZUAT-ALACAGIN-DEVRI-TEMLIKNAME\">MEVZUAT</a>  &nbsp; <a href=\"alacagin-devri-temlikname-mahkeme-kar.html\" class=\"topiclink\" title=\"ALACAGIN-DEVRI-TEMLIKNAME-MAHKEME-KARARLARI\">MAHKEME KARARLARI</a>  &nbsp; <a href=\"temlikname-alacagin-devri-hak-birlestirilmis-36-sayili-genelge.html\" class=\"topiclink\" title=\"TEMLIKNAME-(ALACAGIN-DEVRI)-HAK-BIRLESTIRILMIS-36-SAYILI-GENELGE\">36 SAYILI GENELGE</a>  &nbsp; <a href=\"temlikname-alacagin-devri-aciklamalar.html\" class=\"topiclink\" title=\"AÇIKLAMALAR - TEMLİKNAME - ALACAĞIN DEVRİ İŞLEMLERİ\">AÇIKLAMALAR</a>  &nbsp; <a href=\"temlik-isleminin-tebligi.html\" class=\"topiclink\" title=\"TEMLİK İŞLEMİNİN TEBLİĞİ\">TEBLİGAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"background: #ffffff;\"><span style=\"font-weight: bold;\">Yayın Tarihi: </span>01.12.2021</p>\n\n<p style=\"background: #ffffff;\"><span style=\"font-weight: bold;\">Yayınlayan: </span>MEHMET MERT ÖKDEM</p>\n\n<p style=\"background: #ffffff;\"><span style=\"font-weight: bold;\">Konu: </span>Temliknameler Onaylama ve Düzenlemede Sorumluluk</p>\n\n<p style=\"background: #ffffff;\"><span style=\"font-weight: bold;\">İçerik:</span>Mali Danışmanlık -<span style=\"font-weight: bold;\">219-42509</span> - 18.11.2020</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"> </p>\n\n<p style=\"background: #ffffff;\"><span style=\"font-weight: bold;\">Sayın …… Noteri</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-weight: bold;\">İlgi:  &nbsp;  </span>14.09.2020 günlü ve 2020/365 sayılı yazınız.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff;\">Yönetim Kurulumuzun 19.10.2020 günlü toplantısında görüşülen ilgide kayıtlı yazınızda ;</p>\n\n<p style=\"text-indent: 47px; background: #ffffff; margin: 0 0 7px 0;\">…. Noteri olarak görev yaptığınız dönemde … Ltd. Şti. kredi borcuna mahsuben 2.120.460,00 TL. alacağını … günü … yevmiye no. ile … Bank A.Ş. … Şube Müdürlüğü’ne onaylama şeklinde işlem ile temlik ettiğini, Bankaya kredi borcuna mahsuben yapılan bu temlik işlemine harç ve damga vergisi muafiyeti uygulandığı,  Adalet Bakanlığı Müfettişlerince muafiyet uygulanmasını uygun bulunmayarak … Vergi Dairesine ihbarda bulunulduğu ve işlemlerin incelenmeden takdir komisyonuna sevk edildiği, komisyonun da tarhiyat kararı verdiği belirtilerek ;</p>\n\n<p style=\"text-indent: 47px; background: #ffffff;\">Bahse konu edilen işlemin onaylama işlem mi yoksa düzenleme işlem mi olduğu, usulüne uygun yapılıp yapılmadığı ve usulüne uygun değilse noterin hangi meblağlardan sorumlu olduğunun tespit edilerek mahkemeye sunulmak üzere tarafınıza görüş bildirilmesi talep olunmuştur.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-weight: bold;\">  &nbsp; &nbsp; &nbsp; &nbsp; &nbsp; Birliğimize ait 12.06.2019 tarih ve (5) sayılı birleştirilmiş genelgede de belirtildiği üzere;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff;\">Noterliklerde yapılan düzenleme işlemlerle ilgili hükümlere Noterlik Kanununun 84 ilâ 89 uncu maddelerinde yer verilmiştir. Noterlik Kanununun 82 nci maddesi gereğince, noterler tarafından düzenleme şeklinde yapılan hukuki işlemler, sahteliği sabit oluncaya kadar geçerlidir. 6100 sayılı Hukuk Muhakemeleri Kanunu’nun 204 üncü maddesi gereğince de düzenleme şeklindeki noter senetleri, sahteliği ispat olunmadıkça kesin delil sayılırlar. Noterlik Kanununun 89 uncu maddesinde de düzenleme şeklinde yapılması zorunlu işlemler ayrıca sayılmıştır.</p>\n\n<p style=\"text-indent: 47px; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff;\">Noterliklerde yapılan onaylama işlemlerle ilgili hükümlere Noterlik Kanununun 90 ilâ 93 üncü maddelerinde yer verilmiştir. Noterlik Kanununun 82 nci maddesi gereğince, noter tarafından yapılan imza onaylaması, onaylanan imzanın ilgiliye ait oluşunu belgelendirme niteliğinde bulunup, hukuki işlemlerin içindekileri kapsamaz.</p>\n\n<p style=\"text-indent: 47px; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff;\">Bu işlemlerde imza ve tarih sahteliği sabit oluncaya kadar geçerlidir. Noterlik işlemlerinde onaylama, iş sahiplerinin isteğine bağlı olarak veya yasal zorunluluk nedeniyle yapılmaktadır.</p>\n\n<p style=\"text-indent: 47px; background: #ffffff;\">Bu işlemlerin dışarıda yazılıp onaylama için noterlik dairesine getirilmesi ile noterlik dairesinde noterlik personeli tarafından başlıklı noter kağıdına yazılması arasında bir fark yoktur. Bu durum işlemin onaylama şeklinde işlem olma özelliğini değiştirmez. Noterlerin olağan işlem şekli onaylamadır. Düzenleme işlemler istisnai işlemlerden olup Noterlik Kanununun 89 uncu maddesinde sayılan işlemlerdir. Bunlar dışında kalan işlemler onaylamadır.</p>\n\n<p style=\"text-indent: 47px; background: #ffffff;\">Bu itibarla;</p>\n\n<p style=\"text-indent: 47px; background: #ffffff;\"><span style=\"font-weight: bold; text-decoration: underline;\">İlgi yazınıza ekli işlemin alacağın devri sözleşmesi olduğu, Noterlik Kanununun 89 uncu maddesinde sayılanlar arasında bulunmadığından düzenleme şeklinde yapılması yönünde zorunluluk arz etmediği, ayrıca yazım şekli itibarıyla da Noterlikçe de işlemin ONAYLAMA olarak yapıldığı düşünülmektedir</span><span style=\"font-weight: bold;\">.</span><br />\n\n<span style=\"font-weight: bold;\">&nbsp;</span></p>\n\n<p style=\"text-indent: 47px; background: #ffffff;\"><span style=\"font-weight: bold;\">İLGİLİ KANUN HÜKÜMLERİ</span></p>\n\n<p style=\"text-indent: 47px; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 0 47px;\"><span style=\"font-weight: bold;\">1-</span><span style=\"font-weight: bold; text-decoration: underline;\">488 sayılı Damga Vergisi Kanunu</span><br />\n\n<span style=\"font-weight: bold; text-decoration: underline;\">&nbsp;</span></p>\n\n<p style=\"text-indent: 47px; background: #ffffff;\">488 sayılı Damga Vergisi Kanununun 1 inci maddesinde, bu Kanuna ekli (1) sayılı tabloda yazılı kağıtların damga vergisine tabi olduğu; 3 üncü maddesinde damga vergisinin mükellefinin kağıtları imzalayanlar olduğu; 9 uncu maddesinde, Kanuna ekli (2) sayılı tabloda yazılı kağıtların Damga Vergisinden müstesna olduğu, 10 uncu maddesinde, damga vergisinin nispi veya maktu olarak alınacağı, nispi vergide kağıtların nev’i ve mahiyetine göre bu kağıtlarda yazılı belli paranın, maktu vergide kağıtların mahiyetinin esas alınacağı, belli para teriminin kağıtların ihtiva ettiği veya bunlarda yazılı rakamların hasıl edeceği parayı ifade ettiği, 27 nci maddesinde Noterlerin, damga vergisi ödenmemiş veya noksan ödenmiş kâğıtları vergi ve cezası ödenmedikçe tasdik edemeyecekleri veya bunların suretlerini çıkarıp veremeyecekleri,</p>\n\n<p style=\"text-indent: 47px; background: #ffffff;\">Birinci fıkra hükmüne aykırı olarak işlem yapılması halinde, mükellef hakkında Vergi Usul Kanunu hükümleri uygulanmakla birlikte, noterlerden de tasdik ettikleri veya üzerinde işlem yaptıkları her kâğıt için kanunen alınması gereken cezasının ayrıca alınacağı, Kanuna ekli (1) sayılı tablonun &quot;1. Akitlerle ilgili kağıtlar” başlıklı bölümünde A/1 fıkrasında, belli parayı ihtiva eden mukavelenameler, taahhütnameler ve temliknamelerin nispi damga vergisine tabi olduğu hükme bağlanmıştır.<br />\n\n&nbsp;</p>\n\n<p style=\"text-indent: 47px; background: #ffffff;\">Bununla birlikte, Gelir İdaresi Başkanlığı görüşüne istinaden yayınlanan 15.06.2004 günlü ve 2004/26 sayılı Genelgemizin sonuç bölümünde yer aldığı üzere,<br />\n\n&nbsp;</p>\n\n<p style=\"text-indent: 47px; background: #ffffff;\"><span style=\"text-decoration: underline;\">“Damga vergisini sürekli makbuz mukabili ödemekte olan mükelleflerin noterlik dışında düzenledikleri kağıtlar üzerine konulan ve yetkili şahısların imzası bulunan………………  &nbsp; &nbsp; &nbsp; &nbsp; &nbsp;-TL. damga vergisi tarafımızdan makbuz mukabili ödenecektir.... şeklindeki şerh, ödeme hükmündedir. Bu şerh üzerine kağıdın damga vergisi defterindeki kayıt sıra numarasının da konulması şarttır</span><span style=\"font-weight: bold; text-decoration: underline;\">.” </span>denilmektedir.<br />\n\n&nbsp;</p>\n\n<p style=\"text-indent: 47px; background: #ffffff;\">Kanunun 24 üncü maddesinde de :</p>\n\n<p style=\"text-indent: 47px; background: #ffffff;\"><span style=\"font-weight: bold;\"> “</span>Resmi daireler veya noterlerce düzenlenerek kişilere verilen veya dairede bırakılan ve Damga Vergisi hiç alınmayan veya noksan alınan kağıtların vergisi mükelleflere, cezası düzenleyenlere aittir. Vergi ve ceza, vergi için mükelleflere rücu hakkı olmak üzere, kağıtları düzenleyenlerden alınır.” hükmüne yer verilmiştir.<br />\n\n&nbsp;</p>\n\n<p style=\"text-indent: 47px; background: #ffffff;\"><span style=\"font-weight: bold;\">2-</span><span style=\"font-weight: bold; text-decoration: underline;\">213 sayılı Vergi Usul Kanunu</span></p>\n\n<p style=\"text-indent: 47px; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff;\">213 sayılı Vergi Usul Kanununun 355 inci maddesinde;</p>\n\n<p style=\"text-indent: 47px; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff;\">“Damga Vergisi ödenmemiş veya noksan ödenmiş kâğıtları, vergi ve cezası tahsil edilmeden tasdik eden veya örneklerini çıkarıp veren noterler adına her kâğıt için tahsil edilmeyen Damga Vergisi üzerinden maktu vergilerde % 50, nispî vergilerde % 10 oranında özel usulsüzlük cezası kesilir. Ancak, bu madde kapsamında kesilecek özel usulsüzlük cezaları her bir kâğıt için 1 Yeni Türk Lirasından az olamaz.” hükmü yer almaktadır.</p>\n\n<p style=\"text-indent: 47px; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff;\"><span style=\"font-weight: bold;\">3- </span><span style=\"font-weight: bold; text-decoration: underline;\">492 sayılı Harçlar Kanunu</span></p>\n\n<p style=\"text-indent: 47px; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff;\">492 sayılı Harçlar Kanununun 42 nci maddesinde ;</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff;\">“Değer veya ağırlık ölçüsüne göre harca tabi işlemlerde (2) sayılı tarifede yazılı değer veya ağırlık esastır.</p>\n\n<p style=\"background: #ffffff;\">Menkul ve gayrimenkul mallar hakkında alım, satım, taahhüt ve rehinle ilgili her nevi mukavele, senet ve kağıtlarda değer gösterilmesi mecburidir. Rehin bordroları ile kamu idarelerine verilmek üzere ilgili mevzuatla belirlenen kurallara uyulacağına ilişkin olarak düzenlenen taahhütnameler hakkında bu hüküm uygulanmaz”</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">128 inci maddesinde “Gerekli harçları tamamen almadan işlem yapan memurİar harcın ödenmesinden mükellefler ile müteselsilen sorumludurlar.” hükümleri yer almaktadır.<br />\n\n&nbsp;</p>\n\n<p style=\"background: #ffffff; margin: 0 0 0 0;\"><span style=\"font-weight: bold;\">  &nbsp; &nbsp; &nbsp; &nbsp; &nbsp; </span><span style=\"font-weight: bold; text-decoration: underline;\">4-Yukarıda yer alan Kanun hükümlerinin birlikte değerlendirilmesi sonucunda sorumluluk esaslar</span><span style=\"font-weight: bold;\">ı</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 0 0;\"><span style=\"font-weight: bold;\">  &nbsp; &nbsp; &nbsp; &nbsp; &nbsp; a- </span><span style=\"font-weight: bold; text-decoration: underline;\">Düzenlemeye tabi kağıtlarda damga vergisi ve harç sorumluluğu</span><br />\n\n<span style=\"font-weight: bold; text-decoration: underline;\">&nbsp;</span></p>\n\n<p style=\"text-indent: 47px; background: #ffffff;\">Düzenlemeye tabi olmakla işlem anında damga vergisi ve harcı noksan tahsil edilen kağıtlara ait :</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff;\">Damga vergisi ve buna ilişkin vergi ziyaı cezası noterden tahsil olunur. Noter ödemek zorunda kaldığı damga vergisi için mükellefe rücu hakkını kullanabilir. Ceza için kullanamaz.</p>\n\n<p style=\"text-indent: 47px; background: #ffffff;\">Harç ve buna bağlı vergi ziyaı cezası noterden tahsil olunur. Noter harç aslı ve ceza için mükellefe rücu hakkını kullanır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff;\"><span style=\"font-weight: bold;\">b-</span><span style=\"font-weight: bold; text-decoration: underline;\">Onaylamaya tabi kağıtlarda damga vergisi ve harç sorumluluğu</span><br />\n\n<span style=\"font-weight: bold; text-decoration: underline;\">&nbsp;</span></p>\n\n<p style=\"text-indent: 47px; background: #ffffff;\">Onaylamaya tabi olmakla işlem anında damga vergisi ve harcı noksan tahsil edilen kağıtlara ait :</p>\n\n<p style=\"text-indent: 47px; background: #ffffff;\">Damga vergisi ve buna ilişkin vergi ziyaı cezası noterden tahsil edilemez. Noter noksan tahsil edilen damga vergisinin yüzde 10 u kadar bir cezaya muhatap olur. Bu ceza için mükellef nezdinde rücu hakkı yoktur.</p>\n\n<p style=\"text-indent: 47px; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff;\">Konu hakkında 12.04.2007 günlü ve 26491 sayılı Resmi Gazetede yayımlanmış olan 48 seri numaralı Damga Vergisi Kanunu Genel Tebliğinin 2 nci maddesinde ;</p>\n\n<p style=\"text-indent: 47px; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff;\"> “Damga Vergisi Kanununun 27 nci maddesinin birinci fıkra hükmü gereğince noterlerin, kendilerine tasdik edilmesi veya suret çıkarılması için getirilen kağıtlara ilişkin damga vergisinin ve cezasının tam olarak ödenip ödenmediğini araştırma mecburiyetleri bulunmaktadır.</p>\n\n<p style=\"text-indent: 47px; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff;\">Noterlerin yukarıda belirtilen mecburiyete uymamaları halinde; Mükelleflerden, bu kağıtlara ait damga vergisi ile cezasının aranmasının yanı sıra noterlerden de,</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">Kağıdın mükelleflerinden alınması gereken ceza tutarı kadar bir cezanın, ayrıca Vergi Usul Kanununun 355 inci madde hükmüne istinaden özel usulsüzlük cezasının aranması gerekmektedir.&quot; şeklindeki düzenleme ile ilgili olarak Danıştay Vergi Dava Daireleri Kurulunca verilen 22.1.2010 tarihli ve E: 2009/431, K: 2010/17 sayılı ret kararının, Maliye Bakanlığınca düzeltilmesinin talep edilmesi üzerine Danıştay Vergi Dava Daireleri Kurulu tarafından 25.6.2010 tarihinde E: 2010/218, K: 2010/309 sayılı kararla istemin reddine karar verilmiştir. Bu husus 31.08.2010 günlü ve 2010/92 sayılı Genel Yazı ile duyurulmuştur.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Buna göre tahsil edilmeyen Damga vergisi için noterlerden yalnızca VUK 355. Md. hükmüne göre ÖUCZ tahsil edilir  &nbsp; &nbsp; &nbsp; &nbsp; &nbsp; &nbsp; </p>\n\n<p style=\"text-indent: 47px; background: #ffffff;\">Harç ve buna bağlı vergi ziyaı cezası ise noterden tahsil olunur. Noter harç aslı ve ceza için mükellefe rücu hakkını kullanır.<br />\n\n&nbsp;</p>\n\n<p style=\"text-indent: 47px; background: #ffffff;\"><span style=\"font-weight: bold;\">Yukarıda belirtilen kanun hükümleri ve yapılan açıklamalar ışığında;</span><br />\n\n<span style=\"font-weight: bold;\">&nbsp;</span></p>\n\n<p style=\"text-indent: 47px; background: #ffffff;\"> 2020/365 sayılı yazınız ekinde yer alan … Ltd. Şti. ile …bank A.Ş. … Şubesi arasında hazırlanan ve ... Noterliğinde … günü … yevmiye no. ile tasdik edilen 2.120.460,00 TL.  meblağlı alacağın temliki sözleşmesinin tetkikinden ;<br />\n\n&nbsp;</p>\n\n<p style=\"text-indent: 47px; background: #ffffff;\">Yapılan temlik işleminin onaylama şeklinde tasdik işlemi olduğu,<br />\n\n&nbsp;</p>\n\n<p style=\"text-indent: 47px; background: #ffffff;\">İşbu temlik işleminin kapsamının, 12.07.2007 günlü ve 2007/39 sayılı Birliğimiz Genelgesinde yer aldığı şekilde münhasıran kredi borçlarının teminatını teşkil etmediği ve genel mahiyetli borçlara da yer verilmiş olduğu anlaşıldığından, işleme damga vergisi ve harç istisnası uygulanması mümkün değildir.<br />\n\n&nbsp;</p>\n\n<p style=\"text-indent: 47px; background: #ffffff;\">Onaylama şeklinde yapılan işlemden tahsil edilmemiş harç ve damga vergisinde noterin sorumluluğu ;</p>\n\n<p style=\"text-indent: 47px; background: #ffffff;\">Damga vergisi yönünden tahakkuk eden damga vergisinin yüzde 10’u,</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">  &nbsp; &nbsp; &nbsp; &nbsp; &nbsp; Harç yönünden ise yukarıda belirtildiği şekilde, tahsil edilmeyen harcın tamamından olacaktır. Bilgilerinizi rica ederim.</p>\n\n<p style=\"text-indent: 47px; background: #ffffff; margin: 0 0 0 94px;\"> </p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-weight: bold;\">Dursun CİN</span></p>\n\n<p style=\"background: #ffffff;\"><span style=\"font-weight: bold;\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"temliknameler-onaylama-ve-duzenlemede-sorumluluk.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:28:30.934765"
}