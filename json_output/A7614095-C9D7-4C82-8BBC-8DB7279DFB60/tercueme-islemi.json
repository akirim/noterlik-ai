{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\tercueme-islemi.html",
    "title": "TERCÜME İŞLEMİ",
    "description": "Yayın Tarihi:13.10.2023 Yayınlayan:MEHMET MERT ÖKDEM Konu:Tercüme işlemi 10.06.2022   Sayın ...... Noteri     İlgi: 12.05.2022 tarih ve 2022/38 sayılı yazınız.",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ TERCÜME İŞLEMİ Email Gönder TERCÜME İŞLEMİ << Fihrist-Ana sayfa >> TERCÜME İŞLEMİ ÇEVİRİ    23 SAYILI GENELGE    25 SAYILI GENELGE    GEN VE GENEL YAZILAR    APOSTİL    MEVZUAT Yayın Tarihi:13.10.2023 Yayınlayan:MEHMET MERT ÖKDEM Konu:Tercüme işlemi 10.06.2022 Sayın ...... Noteri İlgi: 12.05.2022 tarih ve 2022/38 sayılı yazınız. Yönetim Kurulumuzun 30.05.2022 günlü toplantısında görüşülen ilgi yazınız ekinde yer alan işlemlerin tercüme tasdikinin yapılıp yapılmayacağı, yapılması halinde damga vergisinin alınıp alınmayacağı ve nasıl hesaplanacağı hususunda bilgi verilmesi istenilmektedir. Konunun hukuki yönden incelenmesi sonucunda yapılan tespitler aşağıda açıklanmıştır. Birliğimize ait 15.10.2019 tarihli 25 numaralı birleştirilmiş genelgede açıklandığı üzere; 1512 sayılı Noterlik Kanununun 195 inci maddesi “Yabancı memleketlerde usulü uyarınca yapılan noterlik işlemlerinin altındaki o memleketin yetkili merciinin imza ve mühürü, konsolos tarafından onanır. Özel kanun hükümleri saklıdır.” hükmünü içermektedir. Bu hüküm gereğince, özel Kanun hükümleriyle yapılan düzenlemeler dışında yabancı bir ülkede yapılan noterlik işleminin noterliklerimizde kullanılabilmesi için o memleketin yetkili merciinin imza ve mührünün mutlaka o ülkede bulunan konsolosluğumuz tarafından onaylanması gerekir. Bunun istisnası özel Kanun hükümleriyle yapılan düzenlemeler olup, bu düzenlemede Lahey'de 5.10.1916 tarihinde imzaya açılan ve hükümetimiz tarafından 8.5.1962 tarihinde imzalanmasını müteakip 16 Eylül 1984 gün ve 18517 sayılı Resmi Gazetede yayımlanan Yabancı Resmi Belgelerin Tasdiki Mecburiyetinin Kaldırılması Sözleşmesidir. Bu sebeple; yabancı ülkeler makamlarınca düzenlenen belgelerin Ülkemiz noterliklerinde kullanılması sırasında; işlemin yapıldığı ülkenin, Yabancı Resmi Belgelerin Tasdiki Mecburiyetinin Kaldırılması Sözleşmesine taraf ülke olup olmadığı araştırılmakta ve taraf olduğu anlaşıldığı takdirde apostil (tasdik) şerhi, taraf ülke olmadığının anlaşılması halinde ise 1512 sayılı Noterlik Kanununun 195 inci maddesi gereğince o ülkede bulunan konsolosluğumuzun onayı aranmaktadır. Bu itibarla, Çin Halk Cumhuriyeti ile ülkemiz arasında yapılan herhangi bir ikili anlaşma bulunmadığı gibi Çin Halk Cumhuriyeti (Macao ve Hong Kong hariç ) Yabancı Resmi Belgelerin Tasdiki Mecburiyetinin Kaldırılması Sözleşmesine de taraf olmadığından, bu ülkede düzenlenmiş ve ülkemize kullanılacak olan resmi belgelerin diplomasi veya konsolosluk temsilcilikleri tarafından onaylanması zorunluluğu bulunmadığı ve ekte sunulan evrakın tasdik edileceği düşünülmektedir. Konunun mali yönden incelenmesi sonucunda tespit edilen hususlar aşağıda açıklanmıştır. Bilindiği üzere, 488 sayılı Damga Vergisi Kanununun 1 inci maddesinde, “Bu Kanuna ekli (1) sayılı tabloda yazılı kâğıtlar Damga Vergisine tabidir. Bu kanundaki kâğıtlar terimi, yazılıp imzalanmak veya imza yerine geçen bir işaret konmak suretiyle düzenlenen ve herhangi bir hususu ispat veya belli etmek için ibraz edilebilecek olan belgeler ile elektronik imza kullanılmak suretiyle manyetik ortamda ve elektronik veri şeklinde oluşturulan belgeleri ifade eder. Yabancı memleketlerde, Türkiye’deki yabancı elçilik ve konsolosluklarda düzenlenen kâğıtlar, Türkiye’de resmi dairelere ibraz edildiği, üzerine devir ciro işlemleri yürütüldüğü veya herhangi bir suretle hükümlerinden faydalanıldığı takdirde vergiye tabi tutulur.” 4 üncü maddesinde “Bir kâğıdın tabi olacağı verginin tayini için o kâğıdın mahiyetine bakılır ve buna göre tabloda yazılı vergisi bulunur. Kâğıtların mahiyetlerinin tayininde, şekli kanunlarda belirtilmiş olanlarda kanunlardaki adlarına, belirtilmemiş olanlarda üzerlerindeki yazının tazammun ettiği hüküm ve manaya bakılır. Mahiyeti tayin edilmek istenen kâğıt üzerinde başka bir kağıda atıf yapılmışsa, atıf yapılan kağıdın hükümlerine nazaran iktisap ettiği mahiyete göre vergi alınır.” hükümleri yer almaktadır. Bu hükümler çerçevesinde yurtdışında veya Türkiye’deki yabancı elçilik ve konsolosluklarda düzenlenen kâğıtların noterliklere tercüme için getirilmesi bu kâğıdın hükmünden istifade anlamına geldiğinden tercüme işleminin vergiyi doğuran olay olarak kabul edilmesi, tercüme edilen kâğıtlara ait damga vergisinin tercüme işleminin yapıldığı tarihteki değer, miktarlar ve nispetler üzerinden işlemi yapan noter tarafından tahsil edilmesi gerekmektedir. Yukarıdaki açıklamalar çerçevesinde ilgi yazı ekinde yer alan dört (4) işlem örneğinin incelenmesinde; 1-Kojenerasyonlu ısıtma, elektrik ve soğutma sistemli yakıtlı elektrik santrali EPC genel sözleşmesinin inşaat yapım sözleşmesi olduğu, işveren ve yüklenicisinin yabancı şirket (Çinli şirket) olduğu, EPC Genel Sözleşmesinde genel inşaat bedelinin 2.274.990,000 Çin Yuanı olarak belirlendiği, 2-Mühendislik, satın alma ve inşaat sözleşmesinde de sözleşme bedelinin toplam 1.185.190,000 ABD Doları olduğu, 3-Sincan Uygur Özerk Bölgesi Shengxiong Sanayi Bölgesi ilk iki ünite 200MW (CFB) Atık Kömür Yakıtlı Sabit Elektrik Santrali Mühendislik, Tedarik ve İnşaat Genel Sözleşmesinin Ek sözleşmenin de toplam inşaat proje bedelinin 2 milyon RMB, genel müteahhitlik projesi hizmeti bedelinin 108 milyon RMB olduğu, 4- Guandong Demir ve Çelik Çevre Koruma Esaslı Ripaj Sabit Elektrik Santrali 2x350 MW Ünitesi Projesi Genel Taahhüt Sözleşmesinin proje sözleşme bedelinin 2.600.000.000 RMB olduğu, Dört işlemin de taraflarının yabancı (Çin şirketi) olduğu görülmektedir. Bu durumda, yukarıda açıklanan 488 sayılı Damga Vergisi Kanununun ilgili maddeleri çerçevesinde, tercüme işleminin vergiyi doğuran olay olması nedeniyle, tercüme konusu 4 (dört) sözleşmenin her birinin üzerlerinde yer alan sözleşme bedelinin tercüme tasdikinin yapıldığı tarihteki Merkez Bankası döviz satış kuru üzerinden TL ye çevrilmesi suretiyle hesaplanan bedel üzerinden nispi oranda damga vergisine tabi tutulması gerekmektedir. Bilgilerinizi rica ederim. Dursun CİN Başkan Güncelleme: 16.10.2023 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "TERCÜME İŞLEMİ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Ftercueme-islemi.html",
        "title": "",
        "target": "",
        "type": "internal"
      },
      {
        "text": "TERCÜME İŞLEMİ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?tercueme-islemi.html",
        "title": "",
        "target": "_top",
        "type": "internal"
      },
      {
        "text": "ÇEVİRİ",
        "href": "cevirme-serhi.html",
        "title": "ÇEVİRME ŞERHİ ÇEVİRİ DİZİNİ",
        "target": "",
        "type": "internal"
      },
      {
        "text": "23 SAYILI GENELGE",
        "href": "tercumanlik-yapabilecekler-ile-tercume-islemleri-hak-birlestirilmis-23-sayili-genelge.html",
        "title": "TERCÜMANLIK YAPABİLECEKLER İLE TERCÜME İŞLEMLERİ HAK.BİRLEŞTİRİLMİŞ 23 SAYILI GENELGE",
        "target": "",
        "type": "internal"
      },
      {
        "text": "25 SAYILI GENELGE",
        "href": "yabanci-belgelerde-tasdik-serhi-apostil-konsolosluk-onayi-hak-birlestirilmis-25-sayili-genelge.html",
        "title": "YABANCI BELGELERDE TASDİK ŞERHİ (APOSTİL ŞERHİ VE KONSOLOSLUK ONAYI HAK.BİRLEŞTİRİLMİŞ 25 SAYILI GENELGE",
        "target": "",
        "type": "internal"
      },
      {
        "text": "GEN VE GENEL YAZILAR",
        "href": "ceviri-genelgeler-genelyazilar.html",
        "title": "ÇEVİRİ -GENELGELER VE GENEL YAZILAR",
        "target": "",
        "type": "internal"
      },
      {
        "text": "APOSTİL",
        "href": "apostil-nedir.html",
        "title": "",
        "target": "",
        "type": "internal"
      },
      {
        "text": "MEVZUAT",
        "href": "ceviri-mevzuat.html",
        "title": "MEVZUAT - ÇEVİRİ",
        "target": "",
        "type": "internal"
      },
      {
        "text": "Güncelleme: 16.10.2023",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "TERCÜME İŞLEMİ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>TERCÜME İŞLEMİ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:13.10.2023 Yayınlayan:MEHMET MERT ÖKDEM Konu:Tercüme işlemi 10.06.2022 &nbsp; Sayın ...... Noteri &nbsp; &nbsp; İlgi: 12.05.2022 tarih ve 2022/38 sayılı yazınız. &nbsp;&nbsp;\" />\n\n   <link rel=\"canonical\" content=\"noterlikrehberi.net/rehber/index.html?tercueme-islemi.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"tercueme-islemi.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"TERCÜME İŞLEMİ\",\n\n   mailsubject: \"Tavsiye: Noterlik Rehberi - TERCÜME İŞLEMİ &nbsp; &nbsp;ÇEVİRİ&nbsp; &nbsp;23 SAYILI GENELGE&nbsp; &nbsp;25 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;APOSTİL&nbsp; &nbsp;MEVZUAT\",\n\n   sharesubject: \"Noterlik Rehberi - TERCÜME İŞLEMİ &nbsp; &nbsp;ÇEVİRİ&nbsp; &nbsp;23 SAYILI GENELGE&nbsp; &nbsp;25 SAYILI GENELGE&nbsp; &nbsp;GEN VE GENEL YAZILAR&nbsp; &nbsp;APOSTİL&nbsp; &nbsp;MEVZUAT\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"TERCUeME-ISLEMI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"tercueme-islemi.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?tercueme-islemi.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?tercueme-islemi.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?tercueme-islemi.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?tercueme-islemi.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Ftercueme-islemi.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>TERCÜME İŞLEMİ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?tercueme-islemi.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">TERCÜME İŞLEMİ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"cevirme-serhi.html\" class=\"topiclink\" title=\"ÇEVİRME ŞERHİ ÇEVİRİ DİZİNİ\">ÇEVİRİ</a>  &nbsp; <a href=\"tercumanlik-yapabilecekler-ile-tercume-islemleri-hak-birlestirilmis-23-sayili-genelge.html\" class=\"topiclink\" title=\"TERCÜMANLIK YAPABİLECEKLER İLE TERCÜME İŞLEMLERİ HAK.BİRLEŞTİRİLMİŞ 23 SAYILI GENELGE\">23 SAYILI GENELGE</a>  &nbsp; <a href=\"yabanci-belgelerde-tasdik-serhi-apostil-konsolosluk-onayi-hak-birlestirilmis-25-sayili-genelge.html\" class=\"topiclink\" title=\"YABANCI BELGELERDE TASDİK ŞERHİ (APOSTİL ŞERHİ VE KONSOLOSLUK ONAYI HAK.BİRLEŞTİRİLMİŞ 25 SAYILI GENELGE\">25 SAYILI GENELGE</a>  &nbsp; <a href=\"ceviri-genelgeler-genelyazilar.html\" class=\"topiclink\" title=\"ÇEVİRİ -GENELGELER VE GENEL YAZILAR\">GEN VE GENEL YAZILAR</a>  &nbsp; <a href=\"apostil-nedir.html\" class=\"topiclink\">APOSTİL</a>  &nbsp; <a href=\"ceviri-mevzuat.html\" class=\"topiclink\" title=\"MEVZUAT - ÇEVİRİ\">MEVZUAT</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayın Tarihi:13.10.2023</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yayınlayan:MEHMET MERT ÖKDEM</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konu:Tercüme işlemi</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">10.06.2022</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Sayın ...... Noteri</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> </span></p>\n\n<p class=\"p_Normal\">&nbsp;</p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">İlgi: 12.05.2022 tarih ve 2022/38 sayılı yazınız.</span></p>\n\n<p class=\"p_Normal\">&nbsp;</p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Yönetim Kurulumuzun 30.05.2022 günlü toplantısında görüşülen ilgi yazınız ekinde yer alan işlemlerin tercüme tasdikinin yapılıp yapılmayacağı, yapılması halinde damga vergisinin alınıp alınmayacağı ve nasıl hesaplanacağı hususunda bilgi verilmesi istenilmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Konunun hukuki yönden incelenmesi sonucunda yapılan tespitler aşağıda açıklanmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Birliğimize ait 15.10.2019 tarihli 25 numaralı birleştirilmiş genelgede açıklandığı üzere;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">1512 sayılı Noterlik Kanununun 195 inci maddesi “Yabancı memleketlerde usulü uyarınca yapılan noterlik işlemlerinin altındaki o memleketin yetkili merciinin imza ve mühürü, konsolos tarafından onanır. Özel kanun hükümleri saklıdır.” hükmünü içermektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu hüküm gereğince, özel Kanun hükümleriyle yapılan düzenlemeler dışında yabancı bir ülkede yapılan noterlik işleminin noterliklerimizde kullanılabilmesi için o memleketin yetkili merciinin imza ve mührünün mutlaka o ülkede bulunan konsolosluğumuz tarafından onaylanması gerekir. Bunun istisnası özel Kanun hükümleriyle yapılan düzenlemeler olup, bu düzenlemede Lahey'de 5.10.1916 tarihinde imzaya açılan ve hükümetimiz tarafından 8.5.1962 tarihinde imzalanmasını müteakip 16 Eylül 1984 gün ve 18517 sayılı Resmi Gazetede yayımlanan Yabancı Resmi Belgelerin Tasdiki Mecburiyetinin Kaldırılması Sözleşmesidir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu sebeple; yabancı ülkeler makamlarınca düzenlenen belgelerin Ülkemiz noterliklerinde kullanılması sırasında; işlemin yapıldığı ülkenin, Yabancı Resmi Belgelerin Tasdiki Mecburiyetinin Kaldırılması Sözleşmesine taraf ülke olup olmadığı araştırılmakta ve taraf olduğu anlaşıldığı takdirde apostil (tasdik) şerhi, taraf ülke olmadığının anlaşılması halinde ise 1512 sayılı Noterlik Kanununun 195 inci maddesi gereğince o ülkede bulunan konsolosluğumuzun onayı aranmaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu itibarla, Çin Halk Cumhuriyeti ile ülkemiz arasında yapılan herhangi bir ikili anlaşma bulunmadığı gibi Çin Halk Cumhuriyeti (Macao ve Hong Kong hariç ) Yabancı Resmi Belgelerin Tasdiki Mecburiyetinin Kaldırılması Sözleşmesine de taraf olmadığından, bu ülkede düzenlenmiş ve ülkemize kullanılacak olan resmi belgelerin diplomasi veya konsolosluk temsilcilikleri tarafından onaylanması zorunluluğu bulunmadığı ve ekte sunulan evrakın tasdik edileceği düşünülmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Konunun mali yönden incelenmesi sonucunda tespit edilen hususlar aşağıda açıklanmıştır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bilindiği üzere, 488 sayılı Damga Vergisi Kanununun 1 inci maddesinde, “Bu Kanuna ekli (1) sayılı tabloda yazılı kâğıtlar Damga Vergisine tabidir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Bu kanundaki kâğıtlar terimi, yazılıp imzalanmak veya imza yerine geçen bir işaret konmak suretiyle düzenlenen ve herhangi bir hususu ispat veya belli etmek için ibraz edilebilecek olan belgeler ile elektronik imza kullanılmak suretiyle manyetik ortamda ve elektronik veri şeklinde oluşturulan belgeleri ifade eder.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Yabancı memleketlerde, Türkiye’deki yabancı elçilik ve konsolosluklarda düzenlenen kâğıtlar, Türkiye’de resmi dairelere ibraz edildiği, üzerine devir ciro işlemleri yürütüldüğü veya herhangi bir suretle hükümlerinden faydalanıldığı takdirde vergiye tabi tutulur.”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">4 üncü maddesinde “Bir kâğıdın tabi olacağı verginin tayini için o kâğıdın mahiyetine bakılır ve buna göre tabloda yazılı vergisi bulunur.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Kâğıtların mahiyetlerinin tayininde, şekli kanunlarda belirtilmiş olanlarda kanunlardaki adlarına, belirtilmemiş olanlarda üzerlerindeki yazının tazammun ettiği hüküm ve manaya bakılır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Mahiyeti tayin edilmek istenen kâğıt üzerinde başka bir kağıda atıf yapılmışsa, atıf yapılan kağıdın hükümlerine nazaran iktisap ettiği mahiyete göre vergi alınır.”</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">hükümleri yer almaktadır.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Bu hükümler çerçevesinde yurtdışında veya Türkiye’deki yabancı elçilik ve konsolosluklarda düzenlenen kâğıtların noterliklere tercüme için getirilmesi bu kâğıdın hükmünden istifade anlamına geldiğinden tercüme işleminin vergiyi doğuran olay olarak kabul edilmesi, tercüme edilen kâğıtlara ait damga vergisinin tercüme işleminin yapıldığı tarihteki değer, miktarlar ve nispetler üzerinden işlemi yapan noter tarafından tahsil edilmesi gerekmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Yukarıdaki açıklamalar çerçevesinde ilgi yazı ekinde yer alan dört (4) işlem örneğinin incelenmesinde;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 1-Kojenerasyonlu ısıtma, elektrik ve soğutma sistemli yakıtlı elektrik santrali EPC genel sözleşmesinin inşaat yapım sözleşmesi olduğu, işveren ve yüklenicisinin yabancı şirket (Çinli şirket) olduğu, EPC Genel Sözleşmesinde genel inşaat bedelinin 2.274.990,000 Çin Yuanı olarak belirlendiği,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 2-Mühendislik, satın alma ve inşaat sözleşmesinde de sözleşme bedelinin toplam 1.185.190,000 ABD Doları olduğu,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 3-Sincan Uygur Özerk Bölgesi Shengxiong Sanayi Bölgesi ilk iki ünite 200MW (CFB) Atık Kömür Yakıtlı Sabit Elektrik Santrali Mühendislik, Tedarik ve İnşaat Genel Sözleşmesinin Ek sözleşmenin de toplam inşaat proje bedelinin 2 milyon RMB, genel müteahhitlik projesi hizmeti bedelinin 108 milyon RMB olduğu,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; 4- Guandong Demir ve Çelik Çevre Koruma Esaslı Ripaj Sabit Elektrik Santrali 2x350 MW Ünitesi Projesi Genel Taahhüt Sözleşmesinin proje sözleşme bedelinin 2.600.000.000 RMB olduğu,</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Dört işlemin de taraflarının yabancı (Çin şirketi) olduğu görülmektedir.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">  &nbsp; &nbsp; &nbsp; &nbsp; &nbsp; Bu durumda, yukarıda açıklanan 488 sayılı Damga Vergisi Kanununun ilgili maddeleri çerçevesinde, tercüme işleminin vergiyi doğuran olay olması nedeniyle, tercüme konusu 4 (dört) sözleşmenin her birinin üzerlerinde yer alan sözleşme bedelinin tercüme tasdikinin yapıldığı tarihteki Merkez Bankası döviz satış kuru üzerinden TL ye çevrilmesi suretiyle hesaplanan bedel üzerinden nispi oranda damga vergisine tabi tutulması gerekmektedir. Bilgilerinizi rica ederim.</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\"> </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Dursun CİN</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"tercueme-islemi.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 16.10.2023</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:28:32.515784"
}