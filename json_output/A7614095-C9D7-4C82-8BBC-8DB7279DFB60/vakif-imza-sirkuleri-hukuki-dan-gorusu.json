{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\vakif-imza-sirkuleri-hukuki-dan-gorusu.html",
    "title": "VAKIF-İMZA SİRKÜLERİ-HUKUKİ-DAN-GÖRÜŞÜ",
    "description": "Yayın Tarihi:24.05.2023 Yayınlayan:HÜLYA YILMAZ Konu:VAKIF İMZA SİRKÜLERİ Sayı : E-23240125-659-171108 - 14.05.2023    Sayın ...... Noteri   İlgi : 01.03.2023 gün ve 2023",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ VAKIF-İMZA SİRKÜLERİ-HUKUKİ-DAN-GÖRÜŞÜ Email Gönder VAKIF-İMZA SİRKÜLERİ-HUKUKİ-DAN-GÖRÜŞÜ << Fihrist-Ana sayfa >> VAKIF-İMZA SİRKÜLERİ-HUKUKİ-DAN-GÖRÜŞÜ İMZA    PARMAK-İZİ    GEN VE GENEL YAZILAR    İMZA SİRK    5 SAYILI GENELGE    16 SAYILI GENELGE    17 SAYILI GENELGE Yayın Tarihi:24.05.2023 Yayınlayan:HÜLYA YILMAZ Konu:VAKIF İMZA SİRKÜLERİ Sayı : E-23240125-659-171108 - 14.05.2023 Sayın ...... Noteri İlgi : 01.03.2023 gün ve 2023/39 sayılı yazınız. İlgi yazınız Yönetim Kurulunun 24.04.2023 günlü toplantısında görüşülerek (5) sayı ile; 5737 sayılı Vakıflar Kanununun 3 üncü maddesine göre cemaat vakfı \"Vakfiyeleri olup olmadığına bakılmaksızın 2762 sayılı Vakıflar Kanunu gereğince tüzel kişilik kazanmış, mensupları Türkiye Cumhuriyeti vatandaşı olan Türkiye'deki gayrimüslim cemaatlere ait vakıflar\" olarak tanımlanmıştır. Bu vakıflar, 5737 sayılı Vakıflar Kanununun 4 üncü maddesine göre ayrı ayrı özel hukuk tüzel kişisi olup; aynı Kanunun 6 ncı maddesine göre de kendi mensuplarının seçtiği yönetim kurulları tarafından yönetilirler. Cemaat vakıfları yönetim kurulu kararıyla mal edinebilirler ve malları üzerinde her türlü tasarrufta bulunabilirler. (Kira, intifa, üst hakkı vb.) Cemaat vakıflarına başlangıçta özgülenen mal ve haklar, vakıf yönetiminin başvurusu üzerine, haklı kılan sebepler varsa, denetim makamının görüşü alınarak mahkeme kararı ile sonradan iktisap ettikleri mal ve hakları ise bağımsız ekspertiz kuruluşlarınca düzenlenecek rapora dayalı olarak vakıf yetkili organının kararı ile daha yararlı olanları ile değiştirilebilir veya paraya çevrilebilir. Cemaat vakıflarına ait, kısmen veya tamamen hayrat olarak kullanılmayan taşınmazlar, vakıf yönetiminin talebi halinde Meclis kararıyla; aynı cemaate ait başka bir vakfa tahsis edilebilir veya vakfın akarına dönüştürülebilir. Cemaat vakıfları Türkiye'deki diğer vakıflar gibi Vakıflar Genel Müdürlüğü tarafından denetlenmektedir. Vakıflar Genel Müdürlüğünün 2020/19 sayılı genelgesinde; Yeni, esnaf ve cemaat vakıflarının kuruluş mal varlıkları, ilgili mahkemeden alınacak karar (Vakıflar Genel Müdürlüğü görüşü, mahkemeye bildirilecektir) ile sonradan iktisap edilen malları ise SPK lisanslı bağımsız ekspertiz kuruluşlarına düzenlettirecekleri ekspertiz raporu ve yetkili organ kararıyla gayrimenkullerini değiştirilebilir veya paraya çevrilebilir. Vakıfların malları üzerinde yapacağı kiralama, yapım ve onarım karşılığı kiralama, imar uygulaması, inşaat-onarım, üst hakkı vb. tasarruflar Vakıflar Genel Müdürlüğü iznine tabi olmayıp yetki ve sorumluluk tamamen vakıf yönetimindedir. Bölge Müdürlüğünce takibi yapılan mülhak ve cemaat vakıfların mevduatlarına ilişkin banka hesap cüzdanları, vakıf yönetimine/yöneticisine teslim edilecektir. 8 Haziran 2022 gün ve 31870 sayılı Resmi Gazetede yayımlanan Cemaat Vakıfları Seçim Yönetmeliğinin; 7 nci maddesinde, - (1) Her bir cemaat vakfı tüzel kişiliği için ayrı bir yönetim kurulu seçimi yapılır ve yönetim kurulu seçimleri beş yılda bir yapılır. (2) Cemaat vakfı yönetim kurulunun yedi üyeden oluşturulması esastır. (3) Cemaat mensubu çok olan ve vakfın işleyişi açısından yediden fazla üyeye ihtiyaç duyulan vakıflarda yönetim kurulu, tek sayı olmak üzere en fazla on bir üyeden oluşturulabilir. Ayrıca asıl üye sayısının salt çoğunluğu kadar yedek üye seçilir. (4) İstifa, ölüm, görevden alma ve benzeri nedenlerle boşalan yönetim kurulu üyelikleri yedek üyelerle tamamlanır. Ancak, yönetim kurulunun üye sayısının üçten aşağı düşmesi halinde üç ay içinde yeni yönetim kurulu seçimi yapılır. 14 üncü maddesinde, …(11) Seçimin mevzuata uygunluğunun tespiti halinde bölge müdürlüğünce, yeni seçilen vakıf yönetim kurulu üyelerine yedi gün içinde yetki belgesi verilir. (12) Vakıf yönetim kurulunun görev süresi, yetki belgesinin seçilen yönetim kurulu üyelerine tebliğ tarihinden itibaren başlar. (13) Yetki belgesi alan vakıf yönetim kurulu yedi gün içinde vakfı eski yönetim kurulundan tutanakla teslim alarak ilk toplantısını gerçekleştirir ve kendi içinde görev dağılımını yapar. Geçici 1 inci maddesinde, (1)Bu Yönetmeliğin yürürlüğe girmesiyle birlikte cemaat vakıflarının yönetim kurulları seçimlerine dair süreç başlar ve seçimler 31/12/2022 tarihine kadar tamamlanır. Geçici 2 nci maddesinde, (1) Bu Yönetmeliğin yürürlüğe girdiği tarihte görevde bulunan cemaat vakfı yönetim kurulu üyelerinin görevleri yapılacak seçimler sonucu belirlenen yeni yönetim kurulu göreve başlayana kadar devam eder. Geçici 3 üncü maddesinde, (1) 15 inci maddede belirtilen Yönetmelik yürürlüğe girene kadar bünyesinde hastanesi olan cemaat vakıflarında mevcut yönetim kurulları görevlerine devam ederler. Birliğimize ait (34) sayılı birleştirilmiş genelgede yer alan; Cemaat vakfı: Vakfiyeleri olup olmadığına bakılmaksızın 2762 sayılı Vakıflar Kanunu gereğince tüzel kişilik kazanmış, mensupları Türkiye Cumhuriyeti vatandaşı olan Türkiye'deki gayrimüslim cemaatlere ait vakıfları, Vakıf yönetimi: Mülhak, cemaat ve esnaf vakıfları ile yeni vakıflarda; vakfiye, 1936 Beyannamesi, vakıf senedi, 4721 sayılı Türk Medenî Kanunu ve bu Kanuna göre vakfı yönetmeye ve temsile yetkili organı, Vakıf yöneticisi: Mülhak, cemaat ve esnaf vakıfları ile yeni vakıflarda; vakfiye, 1936 Beyannamesi, vakıf senedi, 4721 sayılı Türk Medenî Kanunu ve bu Kanuna göre vakfı yönetmeye ve temsile yetkili kişi veya yetkili organlarda görev alan kişileri, Tanımlar. (5737 s. Vakıflar K. Md. 3) Mülhak, cemaat, esnaf vakıfları ile yeni vakıflara, başlangıçta özgülenen mal ve haklar, vakıf yönetiminin başvurusu üzerine, haklı kılan sebepler varsa, Denetim Makamının görüşü alınarak mahkeme kararı ile sonradan iktisap ettikleri mal ve hakları ise bağımsız ekspertiz kuruluşlarınca düzenlenecek rapora dayalı olarak vakıf yetkili organının kararı ile daha yararlı olanları ile değiştirilebilir veya paraya çevrilebilir. (5737 s. Vakıflar K. Md. 12) (17) sayılı birleştirilmiş genelgede; Cemaat vakıflarının yöneticileri mensuplarınca kendi aralarından seçilir. Mazbut, mülhak, cemaat ve esnaf vakıflarında 5737 sayılı Vakıflar Kanununun 6 ncı maddesinde yer alan hükümler doğrultusunda temsilcinin belirlenmesi ve buna göre gereken belgelerin istenmesi icap etmektedir. Vakıf temsilcilerinin 5737 sayılı Vakıflar Kanununun 6 ncı maddesinde yer alan hükümlere göre belirlenmesi ve özellikle mülga 743 sayılı Türk Kanunu Medenisi ile 4721 sayılı Türk Medenî Kanunu hükümlerine göre kurulan vakfın (Yeni Vakıf), vakıf senedi ile görevlendirilen yönetim organının genel veya belli durum ve konular için her zaman için yetkilendirme yapmasının mümkün bulunması nedeniyle, vakıfların noterlik işlemlerinde, temsilcilerinin noterlikten onaylanmış imza sirküleri değil, yukarıda açıklanan temsilciyi ve temsilin şeklini belirleyen belgeler kullanılmalıdır. (16) sayılı birleştirilmiş genelgede; 6098 sayılı Türk Borçlar Kanununun 41 inci maddesinde \"Başkası adına ve hesabına temsil kamu hukukundan doğmuşsa, temsil yetkisinin içeriği ve derecesi bu konudaki yasal hükümlere; temsil hukuksal bir işlemden doğmuşsa, temsil yetkisinin içeriği ve derecesi o hukuksal işleme göre belirlenir\" hükmü yer almaktadır. 6102 sayılı Türk Ticaret Kanunu ile Ticaret Sicili Yönetmeliği ve 6098 sayılı Türk Borçlar Kanununda \"imza sirküleri\" ibaresine yer verilmediği gibi buna ilişkin bir tanım da mevcut değildir. Sözü edilen Kanunlarda \"imza sirküleri\" ibaresine yer verilmemesine karşılık, bazı tüzük ve yönetmeliklerde bu ibareye yer verilmiş ve bazılarında bunun noter onaylı olması şartı da aranmıştır. Sözü edilen Kanunlar ve Yönetmeliklerde yasal bir dayanağı olmamakla birlikte noterliklerde düzenlenen imza sirkülerinde, ilgilinin imzası yanında, temsil yetkisini gösteren belgeler esas alınmak suretiyle kurumsal sıfatına, temsil yetkisinin kaynağına ve içeriğine de yer verilmektedir. Bu işlemle, daha önce usulünce temsilci olarak belirlenmiş kişiye verilmiş yetkilerin, dayanak belgelerine göre bir araya toplandığı, noter tarafından onaylanmış bir belge yapılmaktadır. İmza sirküleri yapılan kişiye bu belge ile noter tarafından bir temsil yetkisi ve belgesi verilmemektedir. Noterlikte yapılan; kaynağı, kanunlar, sözleşmeler veya yetkili organlar tarafından verilmiş bir karar olan temsil yetkisinin imza ile birlikte belgeye aktarılıp onaylanmasıdır. İmza sirkülerini, imza onaylaması ile imza beyannamesinden ayıran husus imza örneği yanında imza sahibinin (temsilcinin) usulünce belirlenmiş yetkilerini, yetkilerinin dayanağını ve sıfatını gösteren bir belge olmasıdır. Hüküm ve açıklamaları hep birlikte gözönüne alındığında; Noterin imza sirküsü düzenleme görevinin kendisine sunulan ve kontrolünü yaptığı belgeleri esas almak suretiyle, ilgili mevzuat ve kararlar doğrultusunda temsilcinin kimliğini, yetkisini, yetkinin şekil ve süresini belirleyerek imza örneklerini almaktan ibaret olduğuna, düzenlenen imza sirkülerine, ayrıca yetkinin kullanılması sırasında, işlemin yapılması için sunulan ilgili makamca bilinmesi, araştırılması zorunlu olan özel mevzuat hükümlerini araştırarak, buraya derç edilmesi vazifesini yüklemenin, mevzuatta yer almayan bir sorumluğu notere atfederek ileride telafisi güç sorunlara neden olacağı gözönüne alındığında, talep edilen uygulamaya gerek ve ihtiyaç bulunmadığına karar verilmiştir. Emine ÇAĞLAYAN Başkan H. Danışmanlık Per.      : M.ALATAN Hukuki Danışman          : Ş.ARTAR Genel Sekreter V.          : B.EMEL Güncelleme: 29.05.2023 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "VAKIF-İMZA SİRKÜLERİ-HUKUKİ-DAN-GÖRÜŞÜ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fvakif-imza-sirkuleri-hukuki-dan-gorusu.html",
        "title": "",
        "target": "",
        "type": "internal"
      },
      {
        "text": "VAKIF-İMZA SİRKÜLERİ-HUKUKİ-DAN-GÖRÜŞÜ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?vakif-imza-sirkuleri-hukuki-dan-gorusu.html",
        "title": "",
        "target": "_top",
        "type": "internal"
      },
      {
        "text": "İMZA",
        "href": "javascript:void(0);",
        "title": "İMZA DİZİNİ",
        "target": "",
        "type": "internal"
      },
      {
        "text": "PARMAK-İZİ",
        "href": "javascript:void(0);",
        "title": "PARMAK-İZİ",
        "target": "",
        "type": "internal"
      },
      {
        "text": "GEN VE GENEL YAZILAR",
        "href": "imza-hakkinda-genelge-ve-genel-yazilar.html",
        "title": "İMZA HAK.GENELGE VE GENEL YAZILAR",
        "target": "",
        "type": "internal"
      },
      {
        "text": "İMZA SİRK",
        "href": "imza-sirkuleri.html",
        "title": "IMZA-SIRKULERI",
        "target": "",
        "type": "internal"
      },
      {
        "text": "5 SAYILI GENELGE",
        "href": "onaylama-ve-duzenleme-islemler-ile-imza-ve-parmak-izi-kullanimi-birlestirilmis-5-sayili-genelge.html",
        "title": "ONAYLAMA VE DÜZENLEME İŞLEMLER İLE İMZA VE PARMAK İZİ KULLANIMI HAK. BİRLEŞTİRİLMİŞ 5 SAYILI GENELGE",
        "target": "",
        "type": "internal"
      },
      {
        "text": "16 SAYILI GENELGE",
        "href": "temsil-imza-onaylamasi-ve-imza-sirkuleri-ticaret-sirketi-ve-kooperatif-birlestirilmis-16-sayili-genelge.html",
        "title": "TEMSİL, İMZA ONAYLAMASI VE İMZA SİRKÜLERİ İŞLEMLERİ (TİCARET ŞİRKETLERİ VE KOOPERATİFLERDE) HAK. BİRLEŞTİRİLMİŞ 16 SAYILI GENELGE",
        "target": "",
        "type": "internal"
      },
      {
        "text": "17 SAYILI GENELGE",
        "href": "temsil-imza-onaylamasi-ve-imza-sirkuleri-dernek-vakif-diger-kurum-kuruluslarda-birlestirilmis-17-sayili-genelge.html",
        "title": "TEMSİL, İMZA ONAYLAMASI VE İMZA SİRKÜLERİ İŞLEMLERİ (DERNEKLER, VAKIFLAR VE DİĞER BAZI KURUM VE KURULUŞLARDA) HAK. BİRLEŞTİRİLMİŞ 17 SAYILI GENELGE",
        "target": "",
        "type": "internal"
      },
      {
        "text": "Güncelleme: 29.05.2023",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "VAKIF-İMZA SİRKÜLERİ-HUKUKİ-DAN-GÖRÜŞÜ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>VAKIF-İMZA SİRKÜLERİ-HUKUKİ-DAN-GÖRÜŞÜ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:24.05.2023 Yayınlayan:HÜLYA YILMAZ Konu:VAKIF İMZA SİRKÜLERİ Sayı : E-23240125-659-171108&nbsp;- 14.05.2023 &nbsp; &nbsp;Sayın ...... Noteri &nbsp; İlgi : 01.03.2023 gün ve 2023\" />\n\n   <link rel=\"canonical\" content=\"noterlikrehberi.net/rehber/index.html?vakif-imza-sirkuleri-hukuki-dan-gorusu.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"vakif-imza-sirkuleri-hukuki-dan-gorusu.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"VAKIF-İMZA SİRKÜLERİ-HUKUKİ-DAN-GÖRÜŞÜ\",\n\n   mailsubject: \"Tavsiye: Noterlik Rehberi - VAKIF-İMZA SİRKÜLERİ-HUKUKİ-DAN-GÖRÜŞÜ &nbsp; &nbsp;İMZA&nbsp; &nbsp;PARMAK-İZİ&nbsp; &nbsp;GEN VE GENEL YAZILAR&nbsp; &nbsp;İMZA SİRK&nbsp; &nbsp;5 SAYILI GENELGE&nbsp; &nbsp;16 SAYILI GENELGE&nbsp; &nbsp;17 SAYILI GENELGE\",\n\n   sharesubject: \"Noterlik Rehberi - VAKIF-İMZA SİRKÜLERİ-HUKUKİ-DAN-GÖRÜŞÜ &nbsp; &nbsp;İMZA&nbsp; &nbsp;PARMAK-İZİ&nbsp; &nbsp;GEN VE GENEL YAZILAR&nbsp; &nbsp;İMZA SİRK&nbsp; &nbsp;5 SAYILI GENELGE&nbsp; &nbsp;16 SAYILI GENELGE&nbsp; &nbsp;17 SAYILI GENELGE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"VAKIF-IMZA-SIRKULERI-HUKUKI-DAN-GORUSU\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"vakif-imza-sirkuleri-hukuki-dan-gorusu.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?vakif-imza-sirkuleri-hukuki-dan-gorusu.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?vakif-imza-sirkuleri-hukuki-dan-gorusu.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?vakif-imza-sirkuleri-hukuki-dan-gorusu.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?vakif-imza-sirkuleri-hukuki-dan-gorusu.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fvakif-imza-sirkuleri-hukuki-dan-gorusu.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>VAKIF-İMZA SİRKÜLERİ-HUKUKİ-DAN-GÖRÜŞÜ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?vakif-imza-sirkuleri-hukuki-dan-gorusu.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">VAKIF-İMZA SİRKÜLERİ-HUKUKİ-DAN-GÖRÜŞÜ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"javascript:void(0);\" onclick=\"return hmshowPopup(event, popid_354184617, this);\" class=\"popuplink\" title=\"İMZA DİZİNİ\">İMZA</a>  &nbsp; <a href=\"javascript:void(0);\" onclick=\"return hmshowPopup(event, popid_603662705, this);\" class=\"popuplink\" title=\"PARMAK-İZİ\">PARMAK-İZİ</a>  &nbsp; <a href=\"imza-hakkinda-genelge-ve-genel-yazilar.html\" class=\"topiclink\" title=\"İMZA HAK.GENELGE VE GENEL YAZILAR\">GEN VE GENEL YAZILAR</a>  &nbsp; <a href=\"imza-sirkuleri.html\" class=\"topiclink\" title=\"IMZA-SIRKULERI\">İMZA SİRK</a>  &nbsp; <a href=\"onaylama-ve-duzenleme-islemler-ile-imza-ve-parmak-izi-kullanimi-birlestirilmis-5-sayili-genelge.html\" class=\"topiclink\" title=\"ONAYLAMA VE DÜZENLEME İŞLEMLER İLE İMZA VE PARMAK İZİ KULLANIMI HAK. BİRLEŞTİRİLMİŞ 5 SAYILI GENELGE\">5 SAYILI GENELGE</a>  &nbsp; <a href=\"temsil-imza-onaylamasi-ve-imza-sirkuleri-ticaret-sirketi-ve-kooperatif-birlestirilmis-16-sayili-genelge.html\" class=\"topiclink\" title=\"TEMSİL, İMZA ONAYLAMASI VE İMZA SİRKÜLERİ İŞLEMLERİ (TİCARET ŞİRKETLERİ VE KOOPERATİFLERDE) HAK. BİRLEŞTİRİLMİŞ 16 SAYILI GENELGE\">16 SAYILI GENELGE</a>  &nbsp; <a href=\"temsil-imza-onaylamasi-ve-imza-sirkuleri-dernek-vakif-diger-kurum-kuruluslarda-birlestirilmis-17-sayili-genelge.html\" class=\"topiclink\" title=\"TEMSİL, İMZA ONAYLAMASI VE İMZA SİRKÜLERİ İŞLEMLERİ (DERNEKLER, VAKIFLAR VE DİĞER BAZI KURUM VE KURULUŞLARDA) HAK. BİRLEŞTİRİLMİŞ 17 SAYILI GENELGE\">17 SAYILI GENELGE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"text-align: left; background: #ffffff;\"><span style=\"font-weight: bold;\">Yayın Tarihi:</span>24.05.2023</p>\n\n<p style=\"text-align: left; background: #ffffff;\"><span style=\"font-weight: bold;\">Yayınlayan:</span>HÜLYA YILMAZ</p>\n\n<p style=\"text-align: left; background: #ffffff;\"><span style=\"font-weight: bold;\">Konu:</span>VAKIF İMZA SİRKÜLERİ</p>\n\n<p style=\"text-align: left; background: #ffffff; margin: 0 0 7px 0;\">Sayı : E-23240125-659-171108 - 14.05.2023</p>\n\n<p style=\"text-align: left; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-align: left; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-align: left; background: #ffffff; margin: 0 0 7px 0;\">Sayın ...... Noteri</p>\n\n<p style=\"text-align: left; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">İlgi : 01.03.2023 gün ve 2023/39 sayılı yazınız.</p>\n\n<p style=\"text-align: left; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">İlgi yazınız Yönetim Kurulunun 24.04.2023 günlü toplantısında görüşülerek (5) sayı ile;</p>\n\n<p style=\"text-align: left; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">5737 sayılı Vakıflar Kanununun 3 üncü maddesine göre cemaat vakfı &quot;Vakfiyeleri olup olmadığına bakılmaksızın 2762 sayılı Vakıflar Kanunu gereğince tüzel kişilik kazanmış, mensupları Türkiye Cumhuriyeti vatandaşı olan Türkiye'deki gayrimüslim cemaatlere ait vakıflar&quot; olarak tanımlanmıştır.</p>\n\n<p style=\"background: #ffffff; margin: 0 0 7px 0;\">Bu vakıflar, 5737 sayılı Vakıflar Kanununun 4 üncü maddesine göre ayrı ayrı özel hukuk tüzel kişisi olup; aynı Kanunun 6 ncı maddesine göre de kendi mensuplarının seçtiği yönetim kurulları tarafından yönetilirler.<br />\n\n&nbsp;</p>\n\n<p style=\"background: #ffffff; margin: 0 0 7px 0;\">Cemaat vakıfları yönetim kurulu kararıyla mal edinebilirler ve malları üzerinde her türlü tasarrufta bulunabilirler. (Kira, intifa, üst hakkı vb.)<br />\n\n&nbsp;</p>\n\n<p style=\"background: #ffffff; margin: 0 0 7px 0;\">Cemaat vakıflarına başlangıçta özgülenen mal ve haklar, vakıf yönetiminin başvurusu üzerine, haklı kılan sebepler varsa, denetim makamının görüşü alınarak mahkeme kararı ile sonradan iktisap ettikleri mal ve hakları ise bağımsız ekspertiz kuruluşlarınca düzenlenecek rapora dayalı olarak vakıf yetkili organının kararı ile daha yararlı olanları ile değiştirilebilir veya paraya çevrilebilir.<br />\n\n&nbsp;</p>\n\n<p style=\"background: #ffffff; margin: 0 0 7px 0;\">Cemaat vakıflarına ait, kısmen veya tamamen hayrat olarak kullanılmayan taşınmazlar, vakıf yönetiminin talebi halinde Meclis kararıyla; aynı cemaate ait başka bir vakfa tahsis edilebilir veya vakfın akarına dönüştürülebilir.<br />\n\n&nbsp;</p>\n\n<p style=\"background: #ffffff; margin: 0 0 7px 0;\">Cemaat vakıfları Türkiye'deki diğer vakıflar gibi Vakıflar Genel Müdürlüğü tarafından denetlenmektedir.<br />\n\n&nbsp;</p>\n\n<p style=\"background: #ffffff; margin: 0 0 7px 0;\">Vakıflar Genel Müdürlüğünün 2020/19 sayılı genelgesinde;<br />\n\n&nbsp;</p>\n\n<p style=\"background: #ffffff; margin: 0 0 7px 0;\">Yeni, esnaf ve cemaat vakıflarının kuruluş mal varlıkları, ilgili mahkemeden alınacak karar (Vakıflar Genel Müdürlüğü görüşü, mahkemeye bildirilecektir) ile sonradan iktisap edilen malları ise SPK lisanslı bağımsız ekspertiz kuruluşlarına düzenlettirecekleri ekspertiz raporu ve yetkili organ kararıyla gayrimenkullerini değiştirilebilir veya paraya çevrilebilir.</p>\n\n<p style=\"text-align: left; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">Vakıfların malları üzerinde yapacağı kiralama, yapım ve onarım karşılığı kiralama, imar uygulaması, inşaat-onarım, üst hakkı vb. tasarruflar Vakıflar Genel Müdürlüğü iznine tabi olmayıp yetki ve sorumluluk tamamen vakıf yönetimindedir.</p>\n\n<p style=\"text-align: left; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">Bölge Müdürlüğünce takibi yapılan mülhak ve cemaat vakıfların mevduatlarına ilişkin banka hesap cüzdanları, vakıf yönetimine/yöneticisine teslim edilecektir.<br />\n\n&nbsp;</p>\n\n<p style=\"background: #ffffff; margin: 0 0 7px 0;\">8 Haziran 2022 gün ve 31870 sayılı Resmi Gazetede yayımlanan Cemaat Vakıfları Seçim Yönetmeliğinin;</p>\n\n<p style=\"text-align: left; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">7 nci maddesinde, - (1) Her bir cemaat vakfı tüzel kişiliği için ayrı bir yönetim kurulu seçimi yapılır ve yönetim kurulu seçimleri beş yılda bir yapılır.</p>\n\n<p style=\"text-align: left; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">(2) Cemaat vakfı yönetim kurulunun yedi üyeden oluşturulması esastır.<br />\n\n&nbsp;</p>\n\n<p style=\"background: #ffffff; margin: 0 0 7px 0;\">(3) Cemaat mensubu çok olan ve vakfın işleyişi açısından yediden fazla üyeye ihtiyaç duyulan vakıflarda yönetim kurulu, tek sayı olmak üzere en fazla on bir üyeden oluşturulabilir. Ayrıca asıl üye sayısının salt çoğunluğu kadar yedek üye seçilir.</p>\n\n<p style=\"text-align: left; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">(4) İstifa, ölüm, görevden alma ve benzeri nedenlerle boşalan yönetim kurulu üyelikleri yedek üyelerle tamamlanır. Ancak, yönetim kurulunun üye sayısının üçten aşağı düşmesi halinde üç ay içinde yeni yönetim kurulu seçimi yapılır.</p>\n\n<p style=\"text-align: left; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">14 üncü maddesinde, …(11) Seçimin mevzuata uygunluğunun tespiti halinde bölge müdürlüğünce, yeni seçilen vakıf yönetim kurulu üyelerine yedi gün içinde yetki belgesi verilir.</p>\n\n<p style=\"text-align: left; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">(12) Vakıf yönetim kurulunun görev süresi, yetki belgesinin seçilen yönetim kurulu üyelerine tebliğ tarihinden itibaren başlar.</p>\n\n<p style=\"background: #ffffff; margin: 0 0 7px 0;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">(13) Yetki belgesi alan vakıf yönetim kurulu yedi gün içinde vakfı eski yönetim kurulundan tutanakla teslim alarak ilk toplantısını gerçekleştirir ve kendi içinde görev dağılımını yapar.</p>\n\n<p style=\"text-align: left; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">Geçici 1 inci maddesinde, (1)Bu Yönetmeliğin yürürlüğe girmesiyle birlikte cemaat vakıflarının yönetim kurulları seçimlerine dair süreç başlar ve seçimler 31/12/2022 tarihine kadar tamamlanır.</p>\n\n<p style=\"text-align: left; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">Geçici 2 nci maddesinde, (1) Bu Yönetmeliğin yürürlüğe girdiği tarihte görevde bulunan cemaat vakfı yönetim kurulu üyelerinin görevleri yapılacak seçimler sonucu belirlenen yeni yönetim kurulu göreve başlayana kadar devam eder.<br />\n\n&nbsp;</p>\n\n<p style=\"background: #ffffff; margin: 0 0 7px 0;\">Geçici 3 üncü maddesinde, (1) 15 inci maddede belirtilen Yönetmelik yürürlüğe girene kadar bünyesinde hastanesi olan cemaat vakıflarında mevcut yönetim kurulları görevlerine devam ederler.<br />\n\n&nbsp;</p>\n\n<p style=\"background: #ffffff; margin: 0 0 7px 0;\">Birliğimize ait (34) sayılı birleştirilmiş genelgede yer alan;</p>\n\n<p style=\"background: #ffffff; margin: 0 0 7px 0;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">Cemaat vakfı: Vakfiyeleri olup olmadığına bakılmaksızın 2762 sayılı Vakıflar Kanunu gereğince tüzel kişilik kazanmış, mensupları Türkiye Cumhuriyeti vatandaşı olan Türkiye'deki gayrimüslim cemaatlere ait vakıfları,<br />\n\n&nbsp;</p>\n\n<p style=\"background: #ffffff; margin: 0 0 7px 0;\">Vakıf yönetimi: Mülhak, cemaat ve esnaf vakıfları ile yeni vakıflarda; vakfiye, 1936 Beyannamesi, vakıf senedi, 4721 sayılı Türk Medenî Kanunu ve bu Kanuna göre vakfı yönetmeye ve temsile yetkili organı,<br />\n\n&nbsp;</p>\n\n<p style=\"background: #ffffff; margin: 0 0 7px 0;\">Vakıf yöneticisi: Mülhak, cemaat ve esnaf vakıfları ile yeni vakıflarda; vakfiye, 1936 Beyannamesi, vakıf senedi, 4721 sayılı Türk Medenî Kanunu ve bu Kanuna göre vakfı yönetmeye ve temsile yetkili kişi veya yetkili organlarda görev alan kişileri, Tanımlar. (5737 s. Vakıflar K. Md. 3)</p>\n\n<p style=\"background: #ffffff; margin: 0 0 7px 0;\">Mülhak, cemaat, esnaf vakıfları ile yeni vakıflara, başlangıçta özgülenen mal ve haklar, vakıf yönetiminin başvurusu üzerine, haklı kılan sebepler varsa, Denetim Makamının görüşü alınarak mahkeme kararı ile sonradan iktisap ettikleri mal ve hakları ise bağımsız ekspertiz kuruluşlarınca düzenlenecek rapora dayalı olarak vakıf yetkili organının kararı ile daha yararlı olanları ile değiştirilebilir veya paraya çevrilebilir. (5737 s. Vakıflar K. Md. 12)</p>\n\n<p style=\"text-align: left; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">(17) sayılı birleştirilmiş genelgede;</p>\n\n<p style=\"background: #ffffff; margin: 0 0 7px 0;\">Cemaat vakıflarının yöneticileri mensuplarınca kendi aralarından seçilir.<br />\n\n&nbsp;</p>\n\n<p style=\"background: #ffffff; margin: 0 0 7px 0;\">Mazbut, mülhak, cemaat ve esnaf vakıflarında 5737 sayılı Vakıflar Kanununun 6 ncı maddesinde yer alan hükümler doğrultusunda temsilcinin belirlenmesi ve buna göre gereken belgelerin istenmesi icap etmektedir.</p>\n\n<p style=\"text-align: left; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">Vakıf temsilcilerinin 5737 sayılı Vakıflar Kanununun 6 ncı maddesinde yer alan hükümlere göre belirlenmesi ve özellikle mülga 743 sayılı Türk Kanunu Medenisi ile 4721 sayılı Türk Medenî Kanunu hükümlerine göre kurulan vakfın (Yeni Vakıf), vakıf senedi ile görevlendirilen yönetim organının genel veya belli durum ve konular için her zaman için yetkilendirme yapmasının mümkün bulunması nedeniyle, vakıfların noterlik işlemlerinde, temsilcilerinin noterlikten onaylanmış imza sirküleri değil, yukarıda açıklanan temsilciyi ve temsilin şeklini belirleyen belgeler kullanılmalıdır.<br />\n\n&nbsp;</p>\n\n<p style=\"background: #ffffff; margin: 0 0 7px 0;\">(16) sayılı birleştirilmiş genelgede;<br />\n\n&nbsp;</p>\n\n<p style=\"background: #ffffff; margin: 0 0 7px 0;\">6098 sayılı Türk Borçlar Kanununun 41 inci maddesinde &quot;Başkası adına ve hesabına temsil kamu hukukundan doğmuşsa, temsil yetkisinin içeriği ve derecesi bu konudaki yasal hükümlere; temsil hukuksal bir işlemden doğmuşsa, temsil yetkisinin içeriği ve derecesi o hukuksal işleme göre belirlenir&quot; hükmü yer almaktadır.<br />\n\n&nbsp;</p>\n\n<p style=\"background: #ffffff; margin: 0 0 7px 0;\">6102 sayılı Türk Ticaret Kanunu ile Ticaret Sicili Yönetmeliği ve 6098 sayılı Türk Borçlar Kanununda &quot;imza sirküleri&quot; ibaresine yer verilmediği gibi buna ilişkin bir tanım da mevcut değildir.<br />\n\n&nbsp;</p>\n\n<p style=\"background: #ffffff; margin: 0 0 7px 0;\">Sözü edilen Kanunlarda &quot;imza sirküleri&quot; ibaresine yer verilmemesine karşılık, bazı tüzük ve yönetmeliklerde bu ibareye yer verilmiş ve bazılarında bunun noter onaylı olması şartı da aranmıştır.<br />\n\n&nbsp;</p>\n\n<p style=\"background: #ffffff; margin: 0 0 7px 0;\">Sözü edilen Kanunlar ve Yönetmeliklerde yasal bir dayanağı olmamakla birlikte noterliklerde düzenlenen imza sirkülerinde, ilgilinin imzası yanında, temsil yetkisini gösteren belgeler esas alınmak suretiyle kurumsal sıfatına, temsil yetkisinin kaynağına ve içeriğine de yer verilmektedir. Bu işlemle, daha önce usulünce temsilci olarak belirlenmiş kişiye verilmiş yetkilerin, dayanak belgelerine göre bir araya toplandığı, noter tarafından onaylanmış bir belge yapılmaktadır. İmza sirküleri yapılan kişiye bu belge ile noter tarafından bir temsil yetkisi ve belgesi verilmemektedir. Noterlikte yapılan; kaynağı, kanunlar, sözleşmeler veya yetkili organlar tarafından verilmiş bir karar olan temsil yetkisinin imza ile birlikte belgeye aktarılıp onaylanmasıdır. İmza sirkülerini, imza onaylaması ile imza beyannamesinden ayıran husus imza örneği yanında imza sahibinin (temsilcinin) usulünce belirlenmiş yetkilerini, yetkilerinin dayanağını ve sıfatını gösteren bir belge olmasıdır.<br />\n\n&nbsp;</p>\n\n<p style=\"background: #ffffff; margin: 0 0 7px 0;\">Hüküm ve açıklamaları hep birlikte gözönüne alındığında;<br />\n\n&nbsp;</p>\n\n<p style=\"background: #ffffff; margin: 0 0 7px 0;\">Noterin imza sirküsü düzenleme görevinin kendisine sunulan ve kontrolünü yaptığı belgeleri esas almak suretiyle, ilgili mevzuat ve kararlar doğrultusunda temsilcinin kimliğini, yetkisini, yetkinin şekil ve süresini belirleyerek imza örneklerini almaktan ibaret olduğuna, düzenlenen imza sirkülerine, ayrıca yetkinin kullanılması sırasında, işlemin yapılması için sunulan ilgili makamca bilinmesi, araştırılması zorunlu olan özel mevzuat hükümlerini araştırarak, buraya derç edilmesi vazifesini yüklemenin, mevzuatta yer almayan bir sorumluğu notere atfederek ileride telafisi güç sorunlara neden olacağı gözönüne alındığında, talep edilen uygulamaya gerek ve ihtiyaç bulunmadığına karar verilmiştir. </p>\n\n<p style=\"text-align: left; background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-align: left; background: #ffffff; margin: 0 0 7px 0;\"><span style=\"font-weight: bold;\">Emine ÇAĞLAYAN</span></p>\n\n<p style=\"text-align: left; background: #ffffff; margin: 0 0 7px 0;\"><span style=\"font-weight: bold;\">Başkan </span><br />\n\n<span style=\"font-weight: bold;\">&nbsp;</span></p>\n\n<p style=\"text-align: left; background: #ffffff; margin: 0 0 7px 0;\"> <br />\n\n&nbsp;</p>\n\n<p style=\"text-align: left; background: #ffffff; margin: 0 0 7px 0;\">H. Danışmanlık Per.  &nbsp; &nbsp; : M.ALATAN</p>\n\n<p style=\"text-align: left; background: #ffffff; margin: 0 0 7px 0;\">Hukuki Danışman  &nbsp; &nbsp; &nbsp; &nbsp; : Ş.ARTAR</p>\n\n<p style=\"text-align: left; background: #ffffff; margin: 0 0 7px 0;\">Genel Sekreter V.  &nbsp; &nbsp; &nbsp; &nbsp; : B.EMEL</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"vakif-imza-sirkuleri-hukuki-dan-gorusu.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 29.05.2023</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:28:59.227129"
}