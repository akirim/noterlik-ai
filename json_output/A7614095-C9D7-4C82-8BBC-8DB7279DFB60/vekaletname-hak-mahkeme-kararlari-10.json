{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\vekaletname-hak-mahkeme-kararlari-10.html",
    "title": "VEKALETNAME - MAHKEME KARARI",
    "description": "T.C. YARGITAY 1. HUKUK DAİRESİ E. 2009/4697 K. 2009/8375 T. 14.7.2009  ÖZET : Dava, tapu iptal tescil isteğine ilişkindir. Davacı, maliki olduğu bağımsız bölümün temlikinde",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ VEKALETNAME - MAHKEME KARARI Email Gönder VEKALETNAME - MAHKEME KARARI << Fihrist-Ana sayfa >> VEKALETNAME - MAHKEME KARARI T.C. YARGITAY 1. HUKUK DAİRESİ E. 2009/4697 K. 2009/8375 T. 14.7.2009 ÖZET : Dava, tapu iptal tescil isteğine ilişkindir. Davacı, maliki olduğu bağımsız bölümün temlikinde kullanılan vekaletnamenin davalının şiddet, baskı ve tehdidi sonucu verildiği, tapudaki işlemin dayanağı olan vekaletnamenin gerçek iradenin ürünü olmadığını ileri sürerek eldeki davayı açmıştır. Davalının uzun süredir devam eden ve İngiltere’ye dönmeden bir gün önce fiili şiddet, baskı ve köpeğinin, evinin, yakılacağı, kendisinin öldürüleceği tehditleriyle saçından sürüklenerek zorla arabaya bindirilip önce tapuya götürüldüğü aynı gün tapuda işlemlerin sonuçlanmayacağı öğrenilince de noterde davalının yeğenine satış yetkisi veren vekaletname düzenlendiği bu koşullarda tapudaki satışa dayanarak vekaletnamenin gerçek iradenin ürünü olmadığı, vekaletnameden bir gün sonra düzenlenen satış bedeli alındığına dair belgenin davacı tarafından kabul edilmediği, aynı koşullarda imzalatıldığından bu belgeye de itibar edilemeyeceği açıktır. Kaldı ki, taşınmazın akitte gösterilen değeri ile gerçek değeri arasında aşırı bir oransızlık mevcuttur. Satış bedelinin ödendiği kanıtlanamadığı gibi sadece yaz aylarında diskolarda bodyguardlık yapan davalının satış bedelini ödeme gücününde bulunmadığı tapu da vekil tarafından yapılan temlikin bedelsiz olduğu tehdit ve baskıyla alınan vekalete dayalı temlikin de gerçek iradenin ürünü olmadığı, ikrah koşullarının varolduğu sonucuna varılmaktadır. Hal böyle olunca, davanın kabulüne karar verilmesi gerekir. DAVA : Taraflar arasında görülen davada; Davacı, arkadaşı olan davalının kendisini ve yakın çevresini ölümle tehdit etmesi ve şiddet uygulaması sonucunda 1523 ada 6 parseldeki 3 nolu daireyi bedelsiz olarak davalıya devretmek zorunda kaldığını, tescilden sonra da herhangi bir işlem yapması halinde öldürüceğini söyleyerek tehditlerine devam ettiğini, mülkiyetin devri için gereken vekaletnamenin de aynı baskı, korku ve tehdit altında alındığını, davalının ayrıca kendisine Fiat Doblo araç aldırdığını ileri sürüp, tapu kaydının iptali ile adına tescilini ve davalının elatmasının önlenmesini istemiştir. Davalı, tamamen rızaya ve özgür iradeye dayanan gerçek bir satış işleminin yetkili merciiler önünde yapıldığını bildirip, davanın reddini savunmuştur. Mahkemece, kanıtlanamadığı gerekçesiyle davanın reddine karar verilmiştir. Karar, davacı vekili tarafından süresinde duruşma istekli temyiz edilmiş olmakla, duruşma günü olarak saptanan 14.07.2009 Salı günü için yapılan tebligat üzerine temyiz eden vekili Avukat Ali Sami İnce geldi, davetiye tebliğine rağmen temyiz eden vekili avukat gelmedi, yokluğunda duruşmaya başlandı, süresinde verildiği ve kayıt olunduğu anlaşılan temyiz dilekçesinin kabulüne karar verildikten sonra gelen vekilin sözlü açıklamaları dinlendi, duruşmanın bittiği bildirildi, iş karara bırakıldı. Bilahare Tektik Hakimi Senem Altınbulak tarafından düzenlenen rapor okundu, düşüncesi alındı. Dosya incelenerek gereği görüşülüp düşünüldü: KARAR : Dava, tapu iptal tescil isteğine ilişkindir. Mahkemece davanın reddine karar verilmiştir. Dosya içeriği ve toplanan delillerden, İngiliz vatandaşı olan davacının Türkiye’ye geldiğinde ve belirli dönemlerde kullanmak ve faydalanmak üzere çekişme konusu 6 persel sayılı taşınmazdaki, 3 nolu bağımsız bölümü 21.04.2004 tarihinde 25.000 İngiliz sterlinine satın aldığı, 29.03.2005 tarihinde de tapuda devredildiği, 27.04.2007 tarihinde Didim Noterliğinde düzenlediği vekaletname ile davalının yeğeni V. G.’i 3 nolu bağımsız bölümün davalı M. K.’a satış yetkisi vererek vekil tayin ettiği 17.05.2007 tarihinde de 19.000.000 YTL bedelle davacının vekili aracılığıyla davalı M. K.’a satış suretiyle temlik edildiği anlaşılmaktadır. Davacı, 07.05.2005 tarihinde maliki olduğu 3 nolu bağımsız bölümün temlikinde kullanılan 27.04.2007 tarihli vekaletnamenin davalı M. K.’ın şiddet, baskı ve tehdidi sonucu verildiği, tapudaki işlemin dayanağı olan vekaletnamenin gerçek iradenin ürünü olmadığını ileri sürerek eldeki davayı açmıştır. İddianın ileri sürülüş biçiminden davacının ikrah hukuksal nedenine dayalı olarak tapu iptal ve tescil isteğinde bulunduğu görülmektedir. Bilindiği üzere, Bir kimse, karşı tarafın veya üçüncü bir kişinin kendisi veya yakınlarının maddi ve manevi varlığına yönelik hukuka aykırı ve esaslı korkutması sonucu yaptığı sözleşmeyle bağlı sayılmaz. Borçlar Kanununun 30. maddesinde belirtildiği üzere ikrahtan söz edilebilmesi için tehdidin sözleşmeyi yapan kimsenin veya yakınlarının kişilik haklarına veya mal varlıklarına yönelik olması, ikraha maruz kalanın subjektif durumuna göre ağır ve derhal meydana gelebilecek nitelik taşıması, haksız ( hukuka aykırı ) sayılması, illiyet bağının bulunması, yani sözleşmenin tehdidin yarattığı korku sonucu yapılması zorunludur. Bu koşulların varlığı halinde iradesi sakatlanan taraf, isterse iptal hakkını kullanmak suretiyle hukuki ilişkiyi geçmişine etkili ( makable şamil ) olarak ortadan kaldırabilir. Hemen belirtmek gerekirki, iptal hakkının kullanılması hiçbir şekle bağlı değildir. Korkunun kalktığı tarihten itibaren bir yıllık hak düşürücü süre içerisinde sözleşemeye karşı yöneltilecek tek taraflı sarih ve zımni bir irade açıklaması ile feshedilebileceği gibi def’i veya dava yoluyla da kullanılabilir. Sözleşme iptal edilmekle yapıldığı andan itibaren ortadan kalkacağı için yerine getirilen edim ayni bir istihkak davası tapulu taşınmazlarda iptal ve tascil davası bunun mümkün olmadığı hallerde sebepsiz zenginleşme davası ile geri istenebilir. Bir kimsenin maliki olduğu taşınmazı hiçbir neden bulunmaksızın elden çıkarması hayatın olağan akışına uygun düşmeyeceği tartışmasızdır. Esasen davacı taşınmazı temlik ettikten 5 ay sonra tapu iptal ve tescil istekli eldeki davayı açmış olup, gerçek satış şeklinde temlik edilen bir taşınmazın kısa bir süre sonra dava edilerek iadesini istemesinin haklı ve geçerli bir sebebinin bulunması gerekir. Davacı, 20.09.2007 tarihli dava dilekçesinin 4. maddesinde “korku ve tehditlerden yeni kurtulduğu, kanun yollarına başvurmak için harekete geçtiği, Cumhuriyet Savcılığına suç duyurusunda bulunmaktan hala çekindiğini” bildirdiği, 04.05.2008 tarihli oturumda davacının İngiliz tanıklarının mahkeme huzurunda dinlenmelerinden sonra 16.05.2008 tarihinde Didim Cumhuriyet Savcılığına” cebir şiddet ve tehdit kullanarak taşınmazın temlikinden dolayı yağma ( gasp ) suçundan” suç duyurusunda bulunulmuştur. Cumhuriyet Savcılığınca yağma ( gasp ) suçundan kamu davası açılmasını gerektirir nitelikte delil bulunmadığından, 11 ay sonra şikayet edildiği gerekçeleriyle takipsizlik kararı verilmiş, ancak tehdit yönünden deliller değerlendirilmemiştir. Gerek mahkemede, gerekse Cumhuriyet Savcılığında dinlenen davacı ve davacı tanık beyanları davalının yağma ( gasp ) suçundan cezalandırılmasını gerektirmeyecek olsa da, özellikle tanık Carrol’un beyanıyla davacının şiddet, baskı ve tehdit altında zorla evden notere götürüldüğü ve vekalet alındığı gerçeğini ortadan kaldırmaz. Taraf ve tanık beyanları, iddia ve savunma, yukarıda belirlenen ilke ve olgular birlikte değerlendirildiğinde yabancı bir ülkede yalnız yaşayan davacının, davalının uzun süredir devam eden ve İngiltere’ye dönmeden bir gün önce fiili şiddet, baskı ve köpeğinin, evinin, yakılacağı, kendisinin öldürüleceği tehditleriyle saçından sürüklenerek zorla arabaya bindirilip önce tapuya götürüldüğü aynı gün tapuda işlemlerin sonuçlanmayacağı öğrenilince de noterde davalının yeğenine satış yetkisi veren vekaletname düzenlendiği bu koşullarda tapudaki satışa dayanarak vekaletnamenin gerçek iradenin ürünü olmadığı, vekaletnameden bir gün sonra düzenlenen 40.000.000 TL satış bedeli alındığına dair belgenin davacı tarafından kabul edilmediği, aynı koşullarda imzalatıldığından bu belgeye de itibar edilemeyeceği açıktır. Kaldıki, taşınmazın akitte gösterilen değeri ile gerçek değeri arasında aşırı bir oransızlık mevcuttur. Satış bedelinin ödendiği kanıtlanamadığı gibi sadece yaz aylarında diskolarda bodyguardlık yapan davalının satış bedelini ödeme gücününde bulunmadığı tapu da vekil tarafından yapılan temlikin bedelsiz olduğu tehdit ve baskıyla alınan vekalete dayalı temlikin de gerçek iradenin ürünü olmadığı, ikrah koşullarının varolduğu sonucuna varılmaktadır. Hal böyle olunca, davanın kabulüne karar verilmesi gerekirken yanılgılı değerlendirme ile yazılı olduğu üzere verilmiş olması doğru olmadığı gibi, kabule göre de; dava dilekçesinde gösterilen ve itiraza uğramayan dava değeri üzerinden avukatlık ücreti takdiri gerekirken keşfen belirlenen ve yargılama sırasında harcı tamamlanmayan değer üzerinden davalı yararına fazla avukatlık ücretine hükmedilmesi de doğru değildir. SONUÇ : Davacının temyiz itirazları yerindedir. Kabulüyle, hükmün açıklanan nedenlerden ötürü HUMK’nun 428.maddesi gereğince BOZULMASINA, alınan peşin harcın temyiz edene geri verilmesine, 19.12.2008 tarihinde yürürlüğe giren Avukatlık Ücret Tarifesinin 14. maddesi gereğince gelen temyiz eden vekili için 625.00 TL duruşma avukatlık parasının temyiz edilenden alınmasına, 14.07.2009 tarihinde oybirliğiyle karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "VEKALETNAME - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fvekaletname-hak-mahkeme-kararlari-10.html",
        "title": "",
        "target": "",
        "type": "internal"
      },
      {
        "text": "VEKALETNAME - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?vekaletname-hak-mahkeme-kararlari-10.html",
        "title": "",
        "target": "_top",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "VEKALETNAME - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>VEKALETNAME - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY 1. HUKUK DAİRESİ E. 2009/4697 K. 2009/8375 T. 14.7.2009 &nbsp;ÖZET : Dava, tapu iptal tescil isteğine ilişkindir. Davacı, maliki olduğu bağımsız bölümün temlikinde\" />\n\n   <link rel=\"canonical\" content=\"noterlikrehberi.net/rehber/index.html?vekaletname-hak-mahkeme-kararlari-10.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"vekaletname-hak-mahkeme-kararlari-10.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"VEKALETNAME - MAHKEME KARARI\",\n\n   mailsubject: \"Tavsiye: Noterlik Rehberi - VEKALETNAME - MAHKEME KARARI\",\n\n   sharesubject: \"Noterlik Rehberi - VEKALETNAME - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"VEKALETNAME-HAK-MAHKEME-KARARLARI-10\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"vekaletname-hak-mahkeme-kararlari-10.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?vekaletname-hak-mahkeme-kararlari-10.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?vekaletname-hak-mahkeme-kararlari-10.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?vekaletname-hak-mahkeme-kararlari-10.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?vekaletname-hak-mahkeme-kararlari-10.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fvekaletname-hak-mahkeme-kararlari-10.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>VEKALETNAME - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?vekaletname-hak-mahkeme-kararlari-10.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">VEKALETNAME - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p><span style=\"font-weight: bold;\">T.C.</span></p>\n\n<p><span style=\"font-weight: bold;\">YARGITAY</span></p>\n\n<p><span style=\"font-weight: bold;\">1. HUKUK DAİRESİ</span></p>\n\n<p><span style=\"font-weight: bold;\">E. 2009/4697</span></p>\n\n<p><span style=\"font-weight: bold;\">K. 2009/8375</span></p>\n\n<p><span style=\"font-weight: bold;\">T. 14.7.2009</span></p>\n\n<p><span style=\"font-size: 13px; color: #000000;\">&nbsp;</span></p>\n\n<p><span style=\"font-weight: bold;\">ÖZET : </span>Dava, tapu iptal tescil isteğine ilişkindir. Davacı, maliki olduğu bağımsız bölümün temlikinde kullanılan vekaletnamenin davalının şiddet, baskı ve tehdidi sonucu verildiği, tapudaki işlemin dayanağı olan vekaletnamenin gerçek iradenin ürünü olmadığını ileri sürerek eldeki davayı açmıştır. Davalının uzun süredir devam eden ve İngiltere’ye dönmeden bir gün önce fiili şiddet, baskı ve köpeğinin, evinin, yakılacağı, kendisinin öldürüleceği tehditleriyle saçından sürüklenerek zorla arabaya bindirilip önce tapuya götürüldüğü aynı gün tapuda işlemlerin sonuçlanmayacağı öğrenilince de noterde davalının yeğenine satış yetkisi veren vekaletname düzenlendiği bu koşullarda tapudaki satışa dayanarak vekaletnamenin gerçek iradenin ürünü olmadığı, vekaletnameden bir gün sonra düzenlenen satış bedeli alındığına dair belgenin davacı tarafından kabul edilmediği, aynı koşullarda imzalatıldığından bu belgeye de itibar edilemeyeceği açıktır.</p>\n\n<p>Kaldı ki, taşınmazın akitte gösterilen değeri ile gerçek değeri arasında aşırı bir oransızlık mevcuttur. Satış bedelinin ödendiği kanıtlanamadığı gibi sadece yaz aylarında diskolarda bodyguardlık yapan davalının satış bedelini ödeme gücününde bulunmadığı tapu da vekil tarafından yapılan temlikin bedelsiz olduğu tehdit ve baskıyla alınan vekalete dayalı temlikin de gerçek iradenin ürünü olmadığı, ikrah koşullarının varolduğu sonucuna varılmaktadır. Hal böyle olunca, davanın kabulüne karar verilmesi gerekir.</p>\n\n<p><span style=\"font-weight: bold;\">DAVA : </span>Taraflar arasında görülen davada;</p>\n\n<p>Davacı, arkadaşı olan davalının kendisini ve yakın çevresini ölümle tehdit etmesi ve şiddet uygulaması sonucunda 1523 ada 6 parseldeki 3 nolu daireyi bedelsiz olarak davalıya devretmek zorunda kaldığını, tescilden sonra da herhangi bir işlem yapması halinde öldürüceğini söyleyerek tehditlerine devam ettiğini, mülkiyetin devri için gereken vekaletnamenin de aynı baskı, korku ve tehdit altında alındığını, davalının ayrıca kendisine Fiat Doblo araç aldırdığını ileri sürüp, tapu kaydının iptali ile adına tescilini ve davalının elatmasının önlenmesini istemiştir.</p>\n\n<p>Davalı, tamamen rızaya ve özgür iradeye dayanan gerçek bir satış işleminin yetkili merciiler önünde yapıldığını bildirip, davanın reddini savunmuştur.</p>\n\n<p>Mahkemece, kanıtlanamadığı gerekçesiyle davanın reddine karar verilmiştir.</p>\n\n<p>Karar, davacı vekili tarafından süresinde duruşma istekli temyiz edilmiş olmakla, duruşma günü olarak saptanan 14.07.2009 Salı günü için yapılan tebligat üzerine temyiz eden vekili Avukat Ali Sami İnce geldi, davetiye tebliğine rağmen temyiz eden vekili avukat gelmedi, yokluğunda duruşmaya başlandı, süresinde verildiği ve kayıt olunduğu anlaşılan temyiz dilekçesinin kabulüne karar verildikten sonra gelen vekilin sözlü açıklamaları dinlendi, duruşmanın bittiği bildirildi, iş karara bırakıldı. Bilahare Tektik Hakimi Senem Altınbulak tarafından düzenlenen rapor okundu, düşüncesi alındı. Dosya incelenerek gereği görüşülüp düşünüldü:</p>\n\n<p><span style=\"font-weight: bold;\">KARAR : </span>Dava, tapu iptal tescil isteğine ilişkindir.</p>\n\n<p>Mahkemece davanın reddine karar verilmiştir.</p>\n\n<p>Dosya içeriği ve toplanan delillerden, İngiliz vatandaşı olan davacının Türkiye’ye geldiğinde ve belirli dönemlerde kullanmak ve faydalanmak üzere çekişme konusu 6 persel sayılı taşınmazdaki, 3 nolu bağımsız bölümü 21.04.2004 tarihinde 25.000 İngiliz sterlinine satın aldığı, 29.03.2005 tarihinde de tapuda devredildiği, 27.04.2007 tarihinde Didim Noterliğinde düzenlediği vekaletname ile davalının yeğeni V. G.’i 3 nolu bağımsız bölümün davalı M. K.’a satış yetkisi vererek vekil tayin ettiği 17.05.2007 tarihinde de 19.000.000 YTL bedelle davacının vekili aracılığıyla davalı M. K.’a satış suretiyle temlik edildiği anlaşılmaktadır.</p>\n\n<p>Davacı, 07.05.2005 tarihinde maliki olduğu 3 nolu bağımsız bölümün temlikinde kullanılan 27.04.2007 tarihli vekaletnamenin davalı M. K.’ın şiddet, baskı ve tehdidi sonucu verildiği, tapudaki işlemin dayanağı olan vekaletnamenin gerçek iradenin ürünü olmadığını ileri sürerek eldeki davayı açmıştır.</p>\n\n<p>İddianın ileri sürülüş biçiminden davacının ikrah hukuksal nedenine dayalı olarak tapu iptal ve tescil isteğinde bulunduğu görülmektedir.</p>\n\n<p>Bilindiği üzere, Bir kimse, karşı tarafın veya üçüncü bir kişinin kendisi veya yakınlarının maddi ve manevi varlığına yönelik hukuka aykırı ve esaslı korkutması sonucu yaptığı sözleşmeyle bağlı sayılmaz. Borçlar Kanununun 30. maddesinde belirtildiği üzere ikrahtan söz edilebilmesi için tehdidin sözleşmeyi yapan kimsenin veya yakınlarının kişilik haklarına veya mal varlıklarına yönelik olması, ikraha maruz kalanın subjektif durumuna göre ağır ve derhal meydana gelebilecek nitelik taşıması, haksız ( hukuka aykırı ) sayılması, illiyet bağının bulunması, yani sözleşmenin tehdidin yarattığı korku sonucu yapılması zorunludur.</p>\n\n<p>Bu koşulların varlığı halinde iradesi sakatlanan taraf, isterse iptal hakkını kullanmak suretiyle hukuki ilişkiyi geçmişine etkili ( makable şamil ) olarak ortadan kaldırabilir.</p>\n\n<p>Hemen belirtmek gerekirki, iptal hakkının kullanılması hiçbir şekle bağlı değildir. Korkunun kalktığı tarihten itibaren bir yıllık hak düşürücü süre içerisinde sözleşemeye karşı yöneltilecek tek taraflı sarih ve zımni bir irade açıklaması ile feshedilebileceği gibi def’i veya dava yoluyla da kullanılabilir. Sözleşme iptal edilmekle yapıldığı andan itibaren ortadan kalkacağı için yerine getirilen edim ayni bir istihkak davası tapulu taşınmazlarda iptal ve tascil davası bunun mümkün olmadığı hallerde sebepsiz zenginleşme davası ile geri istenebilir.</p>\n\n<p>Bir kimsenin maliki olduğu taşınmazı hiçbir neden bulunmaksızın elden çıkarması hayatın olağan akışına uygun düşmeyeceği tartışmasızdır. Esasen davacı taşınmazı temlik ettikten 5 ay sonra tapu iptal ve tescil istekli eldeki davayı açmış olup, gerçek satış şeklinde temlik edilen bir taşınmazın kısa bir süre sonra dava edilerek iadesini istemesinin haklı ve geçerli bir sebebinin bulunması gerekir.</p>\n\n<p>Davacı, 20.09.2007 tarihli dava dilekçesinin 4. maddesinde “korku ve tehditlerden yeni kurtulduğu, kanun yollarına başvurmak için harekete geçtiği, Cumhuriyet Savcılığına suç duyurusunda bulunmaktan hala çekindiğini” bildirdiği, 04.05.2008 tarihli oturumda davacının İngiliz tanıklarının mahkeme huzurunda dinlenmelerinden sonra 16.05.2008 tarihinde Didim Cumhuriyet Savcılığına” cebir şiddet ve tehdit kullanarak taşınmazın temlikinden dolayı yağma ( gasp ) suçundan” suç duyurusunda bulunulmuştur.</p>\n\n<p>Cumhuriyet Savcılığınca yağma ( gasp ) suçundan kamu davası açılmasını gerektirir nitelikte delil bulunmadığından, 11 ay sonra şikayet edildiği gerekçeleriyle takipsizlik kararı verilmiş, ancak tehdit yönünden deliller değerlendirilmemiştir. Gerek mahkemede, gerekse Cumhuriyet Savcılığında dinlenen davacı ve davacı tanık beyanları davalının yağma ( gasp ) suçundan cezalandırılmasını gerektirmeyecek olsa da, özellikle tanık Carrol’un beyanıyla davacının şiddet, baskı ve tehdit altında zorla evden notere götürüldüğü ve vekalet alındığı gerçeğini ortadan kaldırmaz.</p>\n\n<p>Taraf ve tanık beyanları, iddia ve savunma, yukarıda belirlenen ilke ve olgular birlikte değerlendirildiğinde yabancı bir ülkede yalnız yaşayan davacının, davalının uzun süredir devam eden ve İngiltere’ye dönmeden bir gün önce fiili şiddet, baskı ve köpeğinin, evinin, yakılacağı, kendisinin öldürüleceği tehditleriyle saçından sürüklenerek zorla arabaya bindirilip önce tapuya götürüldüğü aynı gün tapuda işlemlerin sonuçlanmayacağı öğrenilince de noterde davalının yeğenine satış yetkisi veren vekaletname düzenlendiği bu koşullarda tapudaki satışa dayanarak vekaletnamenin gerçek iradenin ürünü olmadığı, vekaletnameden bir gün sonra düzenlenen 40.000.000 TL satış bedeli alındığına dair belgenin davacı tarafından kabul edilmediği, aynı koşullarda imzalatıldığından bu belgeye de itibar edilemeyeceği açıktır.</p>\n\n<p>Kaldıki, taşınmazın akitte gösterilen değeri ile gerçek değeri arasında aşırı bir oransızlık mevcuttur. Satış bedelinin ödendiği kanıtlanamadığı gibi sadece yaz aylarında diskolarda bodyguardlık yapan davalının satış bedelini ödeme gücününde bulunmadığı tapu da vekil tarafından yapılan temlikin bedelsiz olduğu tehdit ve baskıyla alınan vekalete dayalı temlikin de gerçek iradenin ürünü olmadığı, ikrah koşullarının varolduğu sonucuna varılmaktadır.</p>\n\n<p>Hal böyle olunca, davanın kabulüne karar verilmesi gerekirken yanılgılı değerlendirme ile yazılı olduğu üzere verilmiş olması doğru olmadığı gibi, kabule göre de; dava dilekçesinde gösterilen ve itiraza uğramayan dava değeri üzerinden avukatlık ücreti takdiri gerekirken keşfen belirlenen ve yargılama sırasında harcı tamamlanmayan değer üzerinden davalı yararına fazla avukatlık ücretine hükmedilmesi de doğru değildir.</p>\n\n<p><span style=\"font-weight: bold;\">SONUÇ : </span>Davacının temyiz itirazları yerindedir. Kabulüyle, hükmün açıklanan nedenlerden ötürü HUMK’nun 428.maddesi gereğince BOZULMASINA, alınan peşin harcın temyiz edene geri verilmesine, 19.12.2008 tarihinde yürürlüğe giren Avukatlık Ücret Tarifesinin 14. maddesi gereğince gelen temyiz eden vekili için 625.00 TL duruşma avukatlık parasının temyiz edilenden alınmasına, 14.07.2009 tarihinde oybirliğiyle karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"vekaletname-hak-mahkeme-kararlari-10.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:29:05.620277"
}