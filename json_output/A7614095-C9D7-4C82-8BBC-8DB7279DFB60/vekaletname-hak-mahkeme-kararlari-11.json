{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\vekaletname-hak-mahkeme-kararlari-11.html",
    "title": "VEKALETNAME - MAHKEME KARARI",
    "description": "T.C. YARGITAY 13. HUKUK DAİRESİ E. 2004/17197 K. 2004/18667 T. 21.12.2004  ÖZET : Dava, sahte olarak düzenlendiği iddia edilen vekaletnameye dayanarak çıkarılan vekaletnamen",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ VEKALETNAME - MAHKEME KARARI Email Gönder VEKALETNAME - MAHKEME KARARI << Fihrist-Ana sayfa >> VEKALETNAME - MAHKEME KARARI T.C. YARGITAY 13. HUKUK DAİRESİ E. 2004/17197 K. 2004/18667 T. 21.12.2004 ÖZET : Dava, sahte olarak düzenlendiği iddia edilen vekaletnameye dayanarak çıkarılan vekaletnamenin iptali istemine ilişkindir. Olayda, davacının açtığı şufa davasında davalı avukat sahte vekalet ile duruşmayı öne alarak davadan vazgeçmek suretiyle davanın reddi yönünde karar aldırmıştır. Şufa davasının reddine ilişkin mahkeme kararının kesinleşmesinden asıl yarar sağlayan şufa dosyasının davalısı ve bu davanın davalısıdır. Noterlik Kanununda, katiplerinin kusurlarından dahi noterlerin sorumlu olacağını kabul edilmek suretiyle objektif sorumluluk ilkesini benimsenmiş olduğundan dava konusu vekaletnameye dayanarak bir vekile vekalet veren ve o vekaletnameyi kullanan vekilin yanında, sahte vekaletnamenin kullanıldığı davada feragatten yararlanan davalı ve noter de sorumludur. DAVA : Taraflar arasındaki vekaletname iptali davasının yapılan yargılaması sonunda ilamda yazılı nedenlerden dolayı davanın kısmen kabulüne, kısmen reddine yönelik olarak verilen hükmü süresi içinde taraflar avukatı tarafından duruşmalı olarak temyiz edilmesi üzerine ilgililere çağrı kağıdı gönderilmişti. Belli günde davalı A.G. ve diğer davalılar vekilleri Av. A.G., Av. İ.A. ile davacı vekili Av. O.K. geldiler duruşmaya başlanılmış ve hazır bulunanın sözlü açıklamaları dinlenildikten sonra karar başka güne bırakılmıştı. Bu kez temyiz dilekçesinin süresinde olduğu saptanarak dosya incelendi, gereği konuşulup düşünüldü: KARAR : Davacı, dava dışı annesi F.S. ile 19 parsel numaralı taşınmazı 1/2 oranında hissedarı bulunduklarını, annesinin taşınmazdaki hissesini davalılardan M.L.T.'nin sattığını, kendisinin de bu davalıya karşı Üsküdar 1. Asliye Hukuk Mahkemesinde şufa davası açtığını, bu dava devam ederken M.F.Y.'nin kendisinden aldığını iddia ettiği Kadıköy 9. Noterliğince 1994 yılında düzenlenen vekaletnameye dayanarak davalılardan avukat A.G.'yi vekil tayin ettiğini, anılan avukatın da şufa dosyasına vekaletnamesini sunup, adli tatil içerisinde duruşma gününü öne aldırdığını ve davadan vazgeçtiğini, hükmü kesinleştirdiğini, 1994 yılında yurt dışında; olduğunu, noter huzurunda davalılardan M.F.Y.'yi vekil tayin etmediğini, vekaletnamenin sahte olduğunu, bu vekaletname düzenleyen davalılardan Noter K.E.'nin de sorumlu olduğunu ileri sürerek 1994 yılında düzenlenen vekaletnamenin iptaline, bu vekaletnameye dayanılarak davalılardan Av. A.'ya verilen 11.8.1999 tarihli vekaletnamenin de hükümsüzlüğüne karar verilmesini istemiştir. Davalılar, yetki itirazında da bulunmak suretiyle usulden ve esastan davanın reddini dilemişlerdir. Mahkemece, Adli Tıp Kurumu raporuna göre 1994 yılında düzenlenen vekaletnamedeki imzanın davacıya ait olmadığı ve sahte olduğu, bu vekaletnameye dayanılarak düzenlenen davalılardan Av. A.G.'nin tevkiline ilişkin vekaletnamenin de hükümsüz olduğu gerekçe gösterilerek davalılardan M.F.Y. ve A.G. yönünden davanın kabulüne, her iki vekaletnamenin de iptaline, ilk vekaletnameyi düzenleyen davalılardan Noter K. ve şufa davasının davalısı M.L.'nin bu davada taraf olamayacakları, ileride açılacak bir başka davadan kusurları ispat edildiği taktirde sorumlu olabilecekleri belirtilerek bu davalılar yönünden davanın reddine karar verilmiş, hüküm davacı ve davalılardan M.L.T., M.F.Y. ve A.G. tarafından temyiz edilmiştir. 1- Dosyadaki yazılara, kararın dayandığı delillerle yasaya uygun gerektirici nedenlere ve özellikle delillerin takdirinde bir isabetsizlik bulunmamasına göre davalıların tüm temyiz itirazlarının reddi gerekir. 2- Toplanan delillerden ve Üsküdar 1. Asliye Hukuk Mahkemesinin 1998/739 Esas sayılı dosyanın incelenmesinden davacının bir başka vekili aracılığı ile davalılardan M.L.T.'ye karşı 16.9.1998 tarihinde yasanın öngördüğü süre içerisinde açtığı şufa davasının devamı sırasında mahkemece duruşma günü 30.9.1999 olarak tayin edilmiş iken davalılardan Av. A.G.'in davamıza konu edilip, iptali istenen 21.6.1994 tarihli vekaletnameye müsteniden aldığı 11.8.1999 tarihli vekaletnamesine dayanarak anılan mahkemeye dava dosyasının davalısının vekili ile aynı tarihi içeren 12.8.1999 havale tarihli dilekçeleriyle başvurup, oturum gününün 12.8.1999 tarihine alınmasını sağladıkları ve adı geçen avukatça aynı oturumda davadan vazgeçilmek suretiyle davanın reddi yönünde karar alındığı ve hükmün kesinleştirilmesinin sağlandığı anlaşılmaktadır. Şufa davasının reddine ilişkin mahkeme kararının kesinleşmesinden asıl yarar sağlayanın şufa dosyasının davalısı ve bu davanın davalılarından M.L.T. olduğu mahkemenin de kabulündedir. Diğer taraftan Noterlik Kanununun 162. maddesi katiplerinin kusurlarından dahi noterlerin sorumlu olacağını kabul etmek suretiyle objektif sorumluluk ilkesini benimsemiştir. İptali istenen 21.6.1994 tarihli vekaletnamedeki imzanın davacıya ait olmadığı dosya içindeki Adli Tıp Kurum Fizik/Grafoloji Dairesinin 6.5.2003 tarihli raporu ile sabit olduğuna göre gerek bu vekaletnameyi düzenleyen Noter K.E. ve gerekse bundan yarar sağlayan şufa davasının ve bu dosyanın davalılarından M.L.T.'nin de sorumlu tutulmaları gerekir. Mahkemenin bu hususu gözardı ederek anılan davalıların ileri de açılacak bir başka davada kusurları ispat edildiği taktirde sorumlulukları cihetine gidilebileceği gerekçesiyle yazılı şekilde hüküm kurmuş olması, usul ve yasaya aykırı olup, bozmayı gerektirir. SONUÇ : Yukarıda birinci bentte belirtilen nedenlerle davalıların tüm temyiz itirazlarının reddine, ikinci bentte belirtilen nedenlerle temyiz olunan kararın davacı yararına BOZULMASINA, peşin alınan harcın istek halinde iadesine, 375.000.000.-Lira duruşma avukatlık parasının davalıdan alınarak davacıya ödenmesine Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "VEKALETNAME - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fvekaletname-hak-mahkeme-kararlari-11.html",
        "title": "",
        "target": "",
        "type": "internal"
      },
      {
        "text": "VEKALETNAME - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?vekaletname-hak-mahkeme-kararlari-11.html",
        "title": "",
        "target": "_top",
        "type": "internal"
      },
      {
        "text": "Noterlik Kanununun 162. maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "VEKALETNAME - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>VEKALETNAME - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY 13. HUKUK DAİRESİ E. 2004/17197 K. 2004/18667 T. 21.12.2004 &nbsp;ÖZET : Dava, sahte olarak düzenlendiği iddia edilen vekaletnameye dayanarak çıkarılan vekaletnamen\" />\n\n   <link rel=\"canonical\" content=\"noterlikrehberi.net/rehber/index.html?vekaletname-hak-mahkeme-kararlari-11.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"vekaletname-hak-mahkeme-kararlari-11.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"VEKALETNAME - MAHKEME KARARI\",\n\n   mailsubject: \"Tavsiye: Noterlik Rehberi - VEKALETNAME - MAHKEME KARARI\",\n\n   sharesubject: \"Noterlik Rehberi - VEKALETNAME - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"VEKALETNAME-HAK-MAHKEME-KARARLARI-11\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"vekaletname-hak-mahkeme-kararlari-11.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?vekaletname-hak-mahkeme-kararlari-11.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?vekaletname-hak-mahkeme-kararlari-11.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?vekaletname-hak-mahkeme-kararlari-11.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?vekaletname-hak-mahkeme-kararlari-11.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fvekaletname-hak-mahkeme-kararlari-11.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>VEKALETNAME - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?vekaletname-hak-mahkeme-kararlari-11.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">VEKALETNAME - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p><span style=\"font-weight: bold;\">T.C.</span></p>\n\n<p><span style=\"font-weight: bold;\">YARGITAY</span></p>\n\n<p><span style=\"font-weight: bold;\">13. HUKUK DAİRESİ</span></p>\n\n<p><span style=\"font-weight: bold;\">E. 2004/17197</span></p>\n\n<p><span style=\"font-weight: bold;\">K. 2004/18667</span></p>\n\n<p><span style=\"font-weight: bold;\">T. 21.12.2004</span></p>\n\n<p><span style=\"font-size: 13px; color: #000000;\">&nbsp;</span></p>\n\n<p><span style=\"font-weight: bold;\">ÖZET : </span>Dava, sahte olarak düzenlendiği iddia edilen vekaletnameye dayanarak çıkarılan vekaletnamenin iptali istemine ilişkindir.</p>\n\n<p>Olayda, davacının açtığı şufa davasında davalı avukat sahte vekalet ile duruşmayı öne alarak davadan vazgeçmek suretiyle davanın reddi yönünde karar aldırmıştır. Şufa davasının reddine ilişkin mahkeme kararının kesinleşmesinden asıl yarar sağlayan şufa dosyasının davalısı ve bu davanın davalısıdır.</p>\n\n<p>Noterlik Kanununda, katiplerinin kusurlarından dahi noterlerin sorumlu olacağını kabul edilmek suretiyle objektif sorumluluk ilkesini benimsenmiş olduğundan dava konusu vekaletnameye dayanarak bir vekile vekalet veren ve o vekaletnameyi kullanan vekilin yanında, sahte vekaletnamenin kullanıldığı davada feragatten yararlanan davalı ve noter de sorumludur.</p>\n\n<p><span style=\"font-weight: bold;\">DAVA : </span>Taraflar arasındaki vekaletname iptali davasının yapılan yargılaması sonunda ilamda yazılı nedenlerden dolayı davanın kısmen kabulüne, kısmen reddine yönelik olarak verilen hükmü süresi içinde taraflar avukatı tarafından duruşmalı olarak temyiz edilmesi üzerine ilgililere çağrı kağıdı gönderilmişti. Belli günde davalı A.G. ve diğer davalılar vekilleri Av. A.G., Av. İ.A. ile davacı vekili Av. O.K. geldiler duruşmaya başlanılmış ve hazır bulunanın sözlü açıklamaları dinlenildikten sonra karar başka güne bırakılmıştı. Bu kez temyiz dilekçesinin süresinde olduğu saptanarak dosya incelendi, gereği konuşulup düşünüldü:</p>\n\n<p><span style=\"font-weight: bold;\">KARAR : </span>Davacı, dava dışı annesi F.S. ile 19 parsel numaralı taşınmazı 1/2 oranında hissedarı bulunduklarını, annesinin taşınmazdaki hissesini davalılardan M.L.T.'nin sattığını, kendisinin de bu davalıya karşı Üsküdar 1. Asliye Hukuk Mahkemesinde şufa davası açtığını, bu dava devam ederken M.F.Y.'nin kendisinden aldığını iddia ettiği Kadıköy 9. Noterliğince 1994 yılında düzenlenen vekaletnameye dayanarak davalılardan avukat A.G.'yi vekil tayin ettiğini, anılan avukatın da şufa dosyasına vekaletnamesini sunup, adli tatil içerisinde duruşma gününü öne aldırdığını ve davadan vazgeçtiğini, hükmü kesinleştirdiğini, 1994 yılında yurt dışında; olduğunu, noter huzurunda davalılardan M.F.Y.'yi vekil tayin etmediğini, vekaletnamenin sahte olduğunu, bu vekaletname düzenleyen davalılardan Noter K.E.'nin de sorumlu olduğunu ileri sürerek 1994 yılında düzenlenen vekaletnamenin iptaline, bu vekaletnameye dayanılarak davalılardan Av. A.'ya verilen 11.8.1999 tarihli vekaletnamenin de hükümsüzlüğüne karar verilmesini istemiştir.</p>\n\n<p>Davalılar, yetki itirazında da bulunmak suretiyle usulden ve esastan davanın reddini dilemişlerdir.</p>\n\n<p>Mahkemece, Adli Tıp Kurumu raporuna göre 1994 yılında düzenlenen vekaletnamedeki imzanın davacıya ait olmadığı ve sahte olduğu, bu vekaletnameye dayanılarak düzenlenen davalılardan Av. A.G.'nin tevkiline ilişkin vekaletnamenin de hükümsüz olduğu gerekçe gösterilerek davalılardan M.F.Y. ve A.G. yönünden davanın kabulüne, her iki vekaletnamenin de iptaline, ilk vekaletnameyi düzenleyen davalılardan Noter K. ve şufa davasının davalısı M.L.'nin bu davada taraf olamayacakları, ileride açılacak bir başka davadan kusurları ispat edildiği taktirde sorumlu olabilecekleri belirtilerek bu davalılar yönünden davanın reddine karar verilmiş, hüküm davacı ve davalılardan M.L.T., M.F.Y. ve A.G. tarafından temyiz edilmiştir.</p>\n\n<p>1- Dosyadaki yazılara, kararın dayandığı delillerle yasaya uygun gerektirici nedenlere ve özellikle delillerin takdirinde bir isabetsizlik bulunmamasına göre davalıların tüm temyiz itirazlarının reddi gerekir.</p>\n\n<p>2- Toplanan delillerden ve Üsküdar 1. Asliye Hukuk Mahkemesinin 1998/739 Esas sayılı dosyanın incelenmesinden davacının bir başka vekili aracılığı ile davalılardan M.L.T.'ye karşı 16.9.1998 tarihinde yasanın öngördüğü süre içerisinde açtığı şufa davasının devamı sırasında mahkemece duruşma günü 30.9.1999 olarak tayin edilmiş iken davalılardan Av. A.G.'in davamıza konu edilip, iptali istenen 21.6.1994 tarihli vekaletnameye müsteniden aldığı 11.8.1999 tarihli vekaletnamesine dayanarak anılan mahkemeye dava dosyasının davalısının vekili ile aynı tarihi içeren 12.8.1999 havale tarihli dilekçeleriyle başvurup, oturum gününün 12.8.1999 tarihine alınmasını sağladıkları ve adı geçen avukatça aynı oturumda davadan vazgeçilmek suretiyle davanın reddi yönünde karar alındığı ve hükmün kesinleştirilmesinin sağlandığı anlaşılmaktadır. Şufa davasının reddine ilişkin mahkeme kararının kesinleşmesinden asıl yarar sağlayanın şufa dosyasının davalısı ve bu davanın davalılarından M.L.T. olduğu mahkemenin de kabulündedir. Diğer taraftan <span class=\"f_Arial12\"><a href=\"javascript:void(0);\" onclick=\"return hmshowPopup(event, popid_662905573, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanununun 162. maddesi</a></span> katiplerinin kusurlarından dahi noterlerin sorumlu olacağını kabul etmek suretiyle objektif sorumluluk ilkesini benimsemiştir. İptali istenen 21.6.1994 tarihli vekaletnamedeki imzanın davacıya ait olmadığı dosya içindeki Adli Tıp Kurum Fizik/Grafoloji Dairesinin 6.5.2003 tarihli raporu ile sabit olduğuna göre gerek bu vekaletnameyi düzenleyen Noter K.E. ve gerekse bundan yarar sağlayan şufa davasının ve bu dosyanın davalılarından M.L.T.'nin de sorumlu tutulmaları gerekir. Mahkemenin bu hususu gözardı ederek anılan davalıların ileri de açılacak bir başka davada kusurları ispat edildiği taktirde sorumlulukları cihetine gidilebileceği gerekçesiyle yazılı şekilde hüküm kurmuş olması, usul ve yasaya aykırı olup, bozmayı gerektirir.</p>\n\n<p><span style=\"font-weight: bold;\">SONUÇ : </span>Yukarıda birinci bentte belirtilen nedenlerle davalıların tüm temyiz itirazlarının reddine, ikinci bentte belirtilen nedenlerle temyiz olunan kararın davacı yararına BOZULMASINA, peşin alınan harcın istek halinde iadesine, 375.000.000.-Lira duruşma avukatlık parasının davalıdan alınarak davacıya ödenmesine</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"vekaletname-hak-mahkeme-kararlari-11.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:29:05.720614"
}