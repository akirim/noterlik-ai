{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\vekaletname-hak-mahkeme-kararlari-15.html",
    "title": "VEKALETNAME - MAHKEME KARARI",
    "description": "YARGITAY 4. HUKUK DAİRESİ E. 1975/5652 K. 1976/2246 T. 3.3.1976  ÖZET : Zarar sahte vekaletnamenin kapsamadığı yönde ipotek tesisinden doğmuştur ki bu durum vekaletname geçer",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ VEKALETNAME - MAHKEME KARARI Email Gönder VEKALETNAME - MAHKEME KARARI << Fihrist-Ana sayfa >> VEKALETNAME - MAHKEME KARARI YARGITAY 4. HUKUK DAİRESİ E. 1975/5652 K. 1976/2246 T. 3.3.1976 ÖZET : Zarar sahte vekaletnamenin kapsamadığı yönde ipotek tesisinden doğmuştur ki bu durum vekaletname geçerli düzenlenmiş olsaydı dahi davacının noteri dava etme hakkını sağlamayacağından davanın reddedilmemiş bulunması bozmayı gerektirir. DAVA VE KARAR : 1 - Davada gerçek olmayan bir vekaletname düzenlenmesi durumu vardır. Bu durum karşısında davalı Noterin eylem ve işlemi T.C.K.nun 339.maddesine ilişkin bulunmaktadır. Eylemin bu niteliği karşısında olaya 780 sayılı Af Yasasının 917 sayılı Yasa ile değişen 9.maddesinin ( a ) fıkrasının uygulanması ve maddenin ( a ) bendinin 4.fıkrası hükmünce cezanın bir bölümü düşürülmekle beraber kalan ceza beş yıldan fazla olduğundan zamanaşımı süresi Borçlar Yasasının 60.maddesi hükmünce 10 yıldır ve vekaletname 27.1.1964 de düzenlenmiş ve bu dava 24.12.1973 de açılmış olmasına göre davalının zamanaşımı yönünden ileriye sürdüğü itirazların reddi doğrudur. 2 - Davada, davacı bankaya karşı düzenlenmiş vekaletnameye dayanılarak verilen taminatın hükümsüzlüğü sonunda doğan zarar istenmektedir. Üçüncü kişi ( U ) tarafından düzenlenen bir vekaletname ile ( M ) yi vekil kılarak 7 parseldeki apatman üzerindeki payının ipotek edilmesi yetikisinde vermiştir. Açılan önceki dava sonunda malikin 27.1.1964 günlü vekaletname ile ( M ) yi yetkili kılması suç niteliğindeki bir işlemle geçersiz bulunmuş ve bu işlem yüzünden düzenlenen ipotek kaydı kesinleşen mahkeme kararı ile iptal edilmiştir. İptal edilen ipotek kaydının kuruluşuna ilişkin belgede taşınmaz, ipotek olunan ( U ) bu paylı taşınmazı ipotek ettiği görülmektedir. Kayıtta vekil ( M ) ye aynen şu yetki verilmiştir: ( ...bulunan hissemi ve irtifak hakkı esasları dairesinde işbu hisseme isabet edip münhasıran istifademe tahsis edilmiş bulunan dairemi dilediği banka lehine istediği derece ve sırada ipotek ederek ipotek mukabili dilediği miktar borç para almaya ve tapu sicil muhafızlığında ve memuru huzurunda gerekli ipotek takririni ifaya ve tescilini talep ve icraya ... bu mevzuda beni temsile... ) yetkili kıldığı görülmektedir. O halde bu vekaletname gerçeğe uygun olmuş olsaydı bunun sonucunda vekil ( M ) müvekkili ( U ) adına ancak vekaletnamede gösterilen yetkilerle sınırlı ve kısıtlı işlem yapabilecek idi. Bu vekaletname yalnız ( U ) lehine bankadan alınacak para için ona karşı ipotek kurulmasını amaç tutan bir özel yetkiyi saptamakta olup üçüncü kişilerin ve bu arada olayda olduğu gibi ( Antel Çivi ve Tele Endüstrisi Anonim Ortaklığı ) adına ve yararına veya böyle olmasa bile ipoteğin bütün üçüncü kişiler yararına kurulmasını sağlama hakkı vermemektedir. Buna rağmen tapuda vekaletnamenin verdiği bu yetki de sınırlaması bir tarafa bırakılarak ( U ) bütün üçüncü kişiler lehine ipotek sağlamış gibi hareket eden vekil taşıdığı yetkinin dışına çıkarak müvekkilinin malını Anomim şirket yararına bankaya ipotek vermişti ki, bu işlem vekile sağlanan yetki dışındadır. O halde Noterin sağladığı yanlış işlemle zarar arasında bir ilişki yoktur. Zarar tapunun yanlış vekaletnamede gösterilen işlemler dışında bir işlemin yapılmasından doğmuştur. Noter bu vekaletnameyi yanlış düzenlememiş olsaydı dahi buna dayanılarak ( U )'nun taşınmazı banka yararına ipotek edilemeyecek idi. Yanlışlık Noter'in yanlış vekaletnamesinden değil, tapunun yanlış işleminden doğmaktadır. Tapu memuru bu vekaletnamenin düzenlenmesi istenen ve banka yararına olan ipotek işlemini Anonim şirket adına kurmaya hak sağlamadığını bildirerek red etmekle görevli idi. Bu durumda zarar yanlış vekaletname düzenlemesinden değil, sahte vekaletnamenin gösterdiği yetki sınırlarının tapuca aşılmasından doğmuştur. Çünkü banka ile kredi işlemi yapılan bu işlem sonunda zararı doğmuştur. Gerçekten davacı bankanın yapılan Antel Çivi ve Tel Endüstrisi A.O. arasında bu gereksiz ipotek işlemine dayanılarak ve ipotek işlemi geçerli sayılarak 120.000 liralık bir kredi sözleşmesi yapılmış buna göre Anonim Ortaklığa sağlanan olanakla 25.000 ve 75.000 liralık kredi ödenmiş, bu paranın tutarı davada ileri sürüldüğü gibi faiz ve giderleri ile birlikte 137.869,15 lirayı bulmuş, fakat Anonim şirket iflas etmiş, öteki kefil ( M ) ölmüş, mirası red edilmiş, davacı bankaya kefil olduğu bu 120.000 lira ile birlikte toplam borcu öteki borçları da gözetilerek 992.000 lirayı bulmuştur. Böylece bankanın dava konusu alacaktan dolayı tam zararı gerçekleşmiştir. Banka bu zararın ödetilmesini istemekle haklıdır. Fakat bu hakkın davada ileri sürüldüğü gibi davacı Noterin düzenlediği gerçek olmayan vekaletnameden değil gerçeğe aykırı bulunan vekaletnamenin lehdara sağladığı hakların dışında kullanılmasından ve tapu dairesinin bu kullanma istemini vekaletnamenin sağladığı yetkinin dışında gördüğünü bildirip, ipotek kurulması istemini reddetmemesinden doğmuştur. O halde zararla munzam kredi ipoteğine ilişkin vekaletname arasında uygun sebep sonuç bağı yoktur. Zarar sahte vekaletnamenin kapsamadığı yönde ipotek tesisinden doğmuştur ki bu durum vekaletname geçerli düzenlenmiş olsaydı dahi davacının Noteri dava etmek hakkını sağlamayacağından davanın reddedilmemiş bulunması bozmayı gerektirir. SONUÇ : Temyiz olunan kararın 2.bentte gösterilen nedenle ( BOZULMASINA ), öteki itirazların 1.bentte gösterilen nedenle reddine oybirliğiyle karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "VEKALETNAME - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fvekaletname-hak-mahkeme-kararlari-15.html",
        "title": "",
        "target": "",
        "type": "internal"
      },
      {
        "text": "VEKALETNAME - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?vekaletname-hak-mahkeme-kararlari-15.html",
        "title": "",
        "target": "_top",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "VEKALETNAME - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>VEKALETNAME - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"YARGITAY 4. HUKUK DAİRESİ E. 1975/5652 K. 1976/2246 T. 3.3.1976 &nbsp;ÖZET : Zarar sahte vekaletnamenin kapsamadığı yönde ipotek tesisinden doğmuştur ki bu durum vekaletname geçer\" />\n\n   <link rel=\"canonical\" content=\"noterlikrehberi.net/rehber/index.html?vekaletname-hak-mahkeme-kararlari-15.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"vekaletname-hak-mahkeme-kararlari-15.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"VEKALETNAME - MAHKEME KARARI\",\n\n   mailsubject: \"Tavsiye: Noterlik Rehberi - VEKALETNAME - MAHKEME KARARI\",\n\n   sharesubject: \"Noterlik Rehberi - VEKALETNAME - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"VEKALETNAME-HAK-MAHKEME-KARARLARI-15\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"vekaletname-hak-mahkeme-kararlari-15.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?vekaletname-hak-mahkeme-kararlari-15.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?vekaletname-hak-mahkeme-kararlari-15.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?vekaletname-hak-mahkeme-kararlari-15.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?vekaletname-hak-mahkeme-kararlari-15.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fvekaletname-hak-mahkeme-kararlari-15.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>VEKALETNAME - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?vekaletname-hak-mahkeme-kararlari-15.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">VEKALETNAME - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p><span style=\"font-weight: bold;\">YARGITAY</span></p>\n\n<p><span style=\"font-weight: bold;\">4. HUKUK DAİRESİ</span></p>\n\n<p><span style=\"font-weight: bold;\">E. 1975/5652</span></p>\n\n<p><span style=\"font-weight: bold;\">K. 1976/2246</span></p>\n\n<p><span style=\"font-weight: bold;\">T. 3.3.1976</span></p>\n\n<p><span style=\"font-size: 13px; color: #000000;\">&nbsp;</span></p>\n\n<p><span style=\"font-weight: bold;\">ÖZET : </span>Zarar sahte vekaletnamenin kapsamadığı yönde ipotek tesisinden doğmuştur ki bu durum vekaletname geçerli düzenlenmiş olsaydı dahi davacının noteri dava etme hakkını sağlamayacağından davanın reddedilmemiş bulunması bozmayı gerektirir.</p>\n\n<p><span style=\"font-weight: bold;\">DAVA VE KARAR : </span>1 - Davada gerçek olmayan bir vekaletname düzenlenmesi durumu vardır. Bu durum karşısında davalı Noterin eylem ve işlemi T.C.K.nun 339.maddesine ilişkin bulunmaktadır. Eylemin bu niteliği karşısında olaya 780 sayılı Af Yasasının 917 sayılı Yasa ile değişen 9.maddesinin ( a ) fıkrasının uygulanması ve maddenin ( a ) bendinin 4.fıkrası hükmünce cezanın bir bölümü düşürülmekle beraber kalan ceza beş yıldan fazla olduğundan zamanaşımı süresi Borçlar Yasasının 60.maddesi hükmünce 10 yıldır ve vekaletname 27.1.1964 de düzenlenmiş ve bu dava 24.12.1973 de açılmış olmasına göre davalının zamanaşımı yönünden ileriye sürdüğü itirazların reddi doğrudur.</p>\n\n<p>2 - Davada, davacı bankaya karşı düzenlenmiş vekaletnameye dayanılarak verilen taminatın hükümsüzlüğü sonunda doğan zarar istenmektedir. Üçüncü kişi ( U ) tarafından düzenlenen bir vekaletname ile ( M ) yi vekil kılarak 7 parseldeki apatman üzerindeki payının ipotek edilmesi yetikisinde vermiştir. Açılan önceki dava sonunda malikin 27.1.1964 günlü vekaletname ile ( M ) yi yetkili kılması suç niteliğindeki bir işlemle geçersiz bulunmuş ve bu işlem yüzünden düzenlenen ipotek kaydı kesinleşen mahkeme kararı ile iptal edilmiştir. İptal edilen ipotek kaydının kuruluşuna ilişkin belgede taşınmaz, ipotek olunan ( U ) bu paylı taşınmazı ipotek ettiği görülmektedir. Kayıtta vekil ( M ) ye aynen şu yetki verilmiştir: ( ...bulunan hissemi ve irtifak hakkı esasları dairesinde işbu hisseme isabet edip münhasıran istifademe tahsis edilmiş bulunan dairemi dilediği banka lehine istediği derece ve sırada ipotek ederek ipotek mukabili dilediği miktar borç para almaya ve tapu sicil muhafızlığında ve memuru huzurunda gerekli ipotek takririni ifaya ve tescilini talep ve icraya ... bu mevzuda beni temsile... ) yetkili kıldığı görülmektedir. O halde bu vekaletname gerçeğe uygun olmuş olsaydı bunun sonucunda vekil ( M ) müvekkili ( U ) adına ancak vekaletnamede gösterilen yetkilerle sınırlı ve kısıtlı işlem yapabilecek idi. Bu vekaletname yalnız ( U ) lehine bankadan alınacak para için ona karşı ipotek kurulmasını amaç tutan bir özel yetkiyi saptamakta olup üçüncü kişilerin ve bu arada olayda olduğu gibi ( Antel Çivi ve Tele Endüstrisi Anonim Ortaklığı ) adına ve yararına veya böyle olmasa bile ipoteğin bütün üçüncü kişiler yararına kurulmasını sağlama hakkı vermemektedir. Buna rağmen tapuda vekaletnamenin verdiği bu yetki de sınırlaması bir tarafa bırakılarak ( U ) bütün üçüncü kişiler lehine ipotek sağlamış gibi hareket eden vekil taşıdığı yetkinin dışına çıkarak müvekkilinin malını Anomim şirket yararına bankaya ipotek vermişti ki, bu işlem vekile sağlanan yetki dışındadır. O halde Noterin sağladığı yanlış işlemle zarar arasında bir ilişki yoktur. Zarar tapunun yanlış vekaletnamede gösterilen işlemler dışında bir işlemin yapılmasından doğmuştur. Noter bu vekaletnameyi yanlış düzenlememiş olsaydı dahi buna dayanılarak ( U )'nun taşınmazı banka yararına ipotek edilemeyecek idi. Yanlışlık Noter'in yanlış vekaletnamesinden değil, tapunun yanlış işleminden doğmaktadır. Tapu memuru bu vekaletnamenin düzenlenmesi istenen ve banka yararına olan ipotek işlemini Anonim şirket adına kurmaya hak sağlamadığını bildirerek red etmekle görevli idi. Bu durumda zarar yanlış vekaletname düzenlemesinden değil, sahte vekaletnamenin gösterdiği yetki sınırlarının tapuca aşılmasından doğmuştur. Çünkü banka ile kredi işlemi yapılan bu işlem sonunda zararı doğmuştur. Gerçekten davacı bankanın yapılan Antel Çivi ve Tel Endüstrisi A.O. arasında bu gereksiz ipotek işlemine dayanılarak ve ipotek işlemi geçerli sayılarak 120.000 liralık bir kredi sözleşmesi yapılmış buna göre Anonim Ortaklığa sağlanan olanakla 25.000 ve 75.000 liralık kredi ödenmiş, bu paranın tutarı davada ileri sürüldüğü gibi faiz ve giderleri ile birlikte 137.869,15 lirayı bulmuş, fakat Anonim şirket iflas etmiş, öteki kefil ( M ) ölmüş, mirası red edilmiş, davacı bankaya kefil olduğu bu 120.000 lira ile birlikte toplam borcu öteki borçları da gözetilerek 992.000 lirayı bulmuştur. Böylece bankanın dava konusu alacaktan dolayı tam zararı gerçekleşmiştir. Banka bu zararın ödetilmesini istemekle haklıdır. Fakat bu hakkın davada ileri sürüldüğü gibi davacı Noterin düzenlediği gerçek olmayan vekaletnameden değil gerçeğe aykırı bulunan vekaletnamenin lehdara sağladığı hakların dışında kullanılmasından ve tapu dairesinin bu kullanma istemini vekaletnamenin sağladığı yetkinin dışında gördüğünü bildirip, ipotek kurulması istemini reddetmemesinden doğmuştur. O halde zararla munzam kredi ipoteğine ilişkin vekaletname arasında uygun sebep sonuç bağı yoktur. Zarar sahte vekaletnamenin kapsamadığı yönde ipotek tesisinden doğmuştur ki bu durum vekaletname geçerli düzenlenmiş olsaydı dahi davacının Noteri dava etmek hakkını sağlamayacağından davanın reddedilmemiş bulunması bozmayı gerektirir.</p>\n\n<p><span style=\"font-weight: bold;\">SONUÇ : </span>Temyiz olunan kararın 2.bentte gösterilen nedenle ( BOZULMASINA ), öteki itirazların 1.bentte gösterilen nedenle reddine oybirliğiyle karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"vekaletname-hak-mahkeme-kararlari-15.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:29:06.120512"
}