{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\vekaletname-hak-mahkeme-kararlari-8.html",
    "title": "VEKALETNAME - MAHKEME KARARI",
    "description": "T.C. YARGITAY 3. HUKUK DAİRESİ E. 2012/18267 K. 2013/1297 T. 29.1.2013  ÖZET : Dava dilekçesinde fazlaya dair hak saklı tutularak tazminatın faiz ve masraflarla birlikte dav",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ VEKALETNAME - MAHKEME KARARI Email Gönder VEKALETNAME - MAHKEME KARARI << Fihrist-Ana sayfa >> VEKALETNAME - MAHKEME KARARI T.C. YARGITAY 3. HUKUK DAİRESİ E. 2012/18267 K. 2013/1297 T. 29.1.2013 ÖZET : Dava dilekçesinde fazlaya dair hak saklı tutularak tazminatın faiz ve masraflarla birlikte davalı taraftan tahsili istenilmiştir. Noterin sahtecilik yapanlara karşı rücu davası açma hakkı saklı kalmak kaydıyla gerçek malik ile iyi niyetli alıcının uğradığı zararları noter ödemekle yükümlüdür. Somut olayda, davalı Noter, düzenlediği vekaletnamede kullanılan nüfus kimlik belgesinin iğfal kabiliyeti bulunduğunu da ispat etmiş değildir. Davalı Noterin düzenlediği bu sahte vekalete dayalı olarak İzmir Noteri işlem yapmıştır. O halde, davacının zararıyla davalının eylemi arasında illiyet bağı mevcut olup, davalının sorumluluğu yoluna gidilmelidir. Mahkemece, yanılgılı değerlendirme sonucu yazılı şekilde davalı Noter hakkındaki davanın reddine karar verilmiş olması doğru görülmemiştir. DAVA : Dava dilekçesinde fazlaya dair hak saklı tutularak 40.000 TL tazminatın faiz ve masraflarla birlikte davalı taraftan tahsili istenilmiştir. Mahkemece davanın davalı P. T. yönünden kabulüne; diğer davalılar yönünden reddine dair verilen hükmün temyiz incelemesinin duruşmalı olarak yapılması davacı tarafından istenilmekle; taraflara yapılan tebligat üzerine duruşma için tayin olunan günde temyiz eden davacı asil M. H. geldi. Aleyhine temyiz olunan davalı Z. B. vekili geldi. Diğer davalılar ve vekilleri gelmediler. Gelen asil ve davalı vekilinin sözlü açıklamaları dinlendikten sonra işin incelenerek karara bağlanması için saat 14:00'e bırakılması uygun görüldüğünden, belli gün ve saatte dosyadaki bütün kağıtlar okunarak, Tetkik Hakiminin açıklamaları dinlenip, gereği düşünüldü: KARAR : Davacı dilekçesinde; üst katında kız kardeşinin oturduğu dairenin satılık ilanını görünce belirtilen emlak bürosuna gittiğini ve sözkonusu daireyi pazarlık sonucu davalı İ. H. K.'nın hazırladığı belgelerle 1.450.000.000 TL'ye 10.9.1996 tarihinde satın aldığını; ancak, 4 yıl sonra, taşınmaz maliki A. B.'un kendisi aleyhinde tapu iptali ve tescil davası açtığını; haricen yaptığı araştırmada davalılardan P. T.'in Kartal 1.Noterliğine giderek, A.B. diye sahte vekalet çıkarttığını öğrendiğini; Kartal 1.Noteri davalı Z. B.in de sahte vekaletin düzenlenmesinde gerekli ihtimamı ve itinayı göstermediğinden sorumlu olduğunu ileri sürerek; fazlaya dair hakları saklı kalmak üzere 40.000 TL tazminatın davalılardan müştereken ve müteselsilen faiziyle birlikte tahsiline karar verilmesini talep ve dava etmiştir. Davalı, Z. B. vekili cevap dilekçesinde yetki itirazında ve zamanaşımı definde bulunmuş, esası bakımından da, zararla zarara neden olan olay arasında, davalı Z. B. yönünden illiyet bağı bulunmadığını savunarak; davanın reddini istemiştir. Davalı İ. H. K. vekili ise; zamanaşımı definde bulunmuş, müvekkilinin gayrimenkulün satıldığı tarihte emlakçı dükkanında oğluna yardım ettiğini; tellallık sözleşmesi hükümleri çerçevesinde yükümlülüğünü yerine getirdiğini, satım sözleşmesinde taraf olmadığını savunarak; haksız ve yasal dayanaktan yoksun davanın reddini istemiştir. Davalı P. ise, duruşmalara gelmemiş, yargılama yokluğunda yapılmıştır. Mahkemece; \"...Kartal Noterliğince düzenlenen işleme konu vekaletname bilahare İzmir 16.Noterliğinin 21186 yevmiye numaralı tasdik belgesiyle tasdik edilmiş olup, asıl vekaletnamedeki resimle tasdikli suretindeki resmin farklı olması ve işlemin bu tasdikli suretle yapılmış olması karşısında Kartal Noteri Z. B.in olayla illiyet bağı kesilmiş olup, bu sebepten kendisine sorumluluk yüklenemez. İ.H. K. yönünden ise, bu kişi sadece aracılık yapmış olup, .. sorumluluk yüklenemez, davalı P. T. ise, aldatıcı hareketlerle davacıyı dolandıran kişi olması sebebiyle yapılan işlemden sorumludur, gerekçesiyle\" davalı P. T. yönünden davanın kabulüne, diğer davalılar yönünden reddine karar verilmiş, hüküm davacı tarafından süresinde temyiz edilmiştir. Dosyadaki yazılara, kararın dayandığı delillerle kanuni gerektirici sebeplere ve özellikle delillerin takdirinde bir isabetsizlik görülmemesine göre, sair temyiz itirazları yerinde değildir. Ancak, Noterlerin, Noterlik Kanununun 162. maddesi uyarınca, sorumlu tutulmaları için kusurlu olmaları aranmamaktadır. Diğer bir anlatımla, noterin sorumluluğu kusursuz sorumluluğa dayanmaktadır. Zarar gören, zararla eylem arasında uygun illiyet bağı bulunduğunu kanıtladığı takdirde, noter ortaya çıkan zarardan sorumludur. Kusursuz sorumluluğun tüm hallerinde, uygun illiyet bağının zarar görenin veya üçüncü kişinin ağır kusuru ile ve beklenmeyen bir halin ( mücbir sebebin ) varlığı halinde kesileceği, gerek teoride ve gerekse yargısal kararlarda kabul edilmiş bulunmaktadır. 1512 Sayılı Noterlik Kanununun 1. maddesi gereğince \"Noterlik bir kamu hizmetidir. Noterler hukuki güvenliği sağlamak ve anlaşmazlıkları önlemek için belgelendirir.\" ( 72/3 ). maddesi gereğince \"Noter, iş yaptıracak kişilerin kimlik, adres ve yeteneğini ve gerçek isteklerini tamamen öğrenmekle yükümlüdür.\" ( 82/1 ). maddesi gereğince \"Noter Kanunu hükümlerine göre belgelendirilen işlemler resmi sayılır.\" ( 82/2 ). maddesi gereğince \"Noterler tarafından düzenlenmiş olan hukuki işlemler sahteliği sabit olana kadar geçerlidir.\" ( 85 ). maddesi gereğince \"noterlerin tanzim ettiği tutanak, noterin ilgilisini tanıyıp tanımadığını, tanımıyorsa ilgilinin kişiliği hakkında ne yolda kanı sahibi olduğunu gösterir.\" ( 162/1 ). maddesi gereğince \"stajyer, katip ve katip adayları tarafından yapılmış olsa dahi noterler, bir işin yapılmamasından veya hatalı yahut eksik yapılmasından dolayı zarar görmüş olanlara karşı sorumludur.\" Günlük yaşamda genellikle bir kısım sahte kişiler çeşitli yollarla temin ettikleri sahte vekaletname veya sahte nüfus cüzdanıyla noterliklerde başkalarına ait araç veya gayrimenkulleri satmakta bunun sonucu olarak hiçbir şeyden habersiz malı elinden çıkan gerçek malik veya noterin gerçek malik veya geçerli vekil olarak kabul edip işlem yaptığı kişiden gerçek malikten alıyormuş gibi notere inanarak iyi niyetle satın alan ancak, daha sonra işlemin sahte olduğunun anlaşılması üzerine satın aldığı mal elinden çıkan alıcı zarar görmekte ve zararlarından dolayı işlemi yapan noterlere karşı tazminat davası açmaktadır. Zira, noterin sahte belgelerle işlem yapması, gerçek maliki iyi tespit etmemesi, hatalı ve eksik işlemdir. Diğer bir deyişle noter sahte belgelerle işlem yapmasa ne gerçek malik yönünden ve ne de notere güvenerek gerçek malikten satın alıyormuş gibi satın alan kişi yönünden bir zarar doğmayacaktır. Bu zararın meydana gelmesinde hiçbir şeyden haberi olmamasına rağmen malı elinden çıkan ne gerçek malikin ve ne de notere güvenerek malı satın alan iyi niyetli kişinin bu zararın meydana gelmesinde hiçbir kusuru yoktur. Gerçek malik ve iyi niyetli alıcı yönünden meydana gelen zarardan dolayı tek sorumlu noterdir. Noterin işlemi yaparken sahtecilik sebebiyle aldatılmasının, belgelerin iğfal kabiliyetinin olup olmamasının, zarar gören gerçek malik veya iyi niyetli alıcı yönünden hiçbir etkisi yoktur. Bu hususlar noter tarafından sahtecilik yapanlara karşı açılacak rücu davasında veya sahtecilik işleminde katkılarının olması halinde gerçek malik ve kötü niyetli alıcı yönünden ileri sürülebilir ve davaya etkisi olabilir. Noterin hatalı işlemi sonucu malı elinden çıkan gerçek malikin veya iyi niyetli alıcının zararlarından dolayı noterin sorumluluğunu azaltmak veya gerçek malik ile iyi niyetli alıcıyı noter haricinde tanımadıkları kişilere muhatap etmek özellikle Noterlik Kanununa, hukukun genel prensiplerine ve hakkaniyete aykırıdır. İntikalin geçerli olabilmesi için noterlerin yasa gereğince tek yetkili ve sorumlu olmaları, noterlerin işlemi yaparken ilgililerin kimlik ve gerçek isteklerini tamamen öğrenmekle yükümlü olmalarına rağmen hatalı olarak sahte belgelerin kullanılması sebebiyle ( belgelerin iğfal kabiliyetinin olup olmaması önemli değil ) gerçek malik yerine sahte satıcıların işlemi sebebiyle gerçek malikin haberi ve katkısı olmadan gerçek malikin malını noterlik işlemiyle satması halinde gerçek malikin ve notere güvenerek mali satın alan iyi niyetli kişinin doğmuş olan zararlarından dolayı noterin gerçek malik ve iyi niyetli alıcıya karşı Noterlik Kanununun 162/1. maddesindeki sorumluluğu kusursuz sorumluluktur. Noterin sahtecilik yapanlara karşı rücu davası açma hakkı saklı kalmak kaydıyla gerçek malik ile iyi niyetli alıcının uğradığı zararları noter ödemekle yükümlüdür. Somut olayda, davalı Noter, düzenlediği vekaletnamede kullanılan nüfus kimlik belgesinin iğfal kabiliyeti bulunduğunu da ispat etmiş değildir. Davalı Noterin düzenlediği bu sahte vekalete dayalı olarak İzmir 16.Noteri işlem yapmıştır. O halde, davacının zararıyla davalının eylemi arasında illiyet bağı mevcut olup, davalının sorumluluğu yoluna gidilmelidir. Mahkemece, yanılgılı değerlendirme sonucu yazılı şekilde davalı Noter hakkındaki davanın reddine karar verilmiş olması doğru görülmemiş, bozmayı gerektirmiştir. SONUÇ : Bu itibarla yukarda açıklanan esaslar gözönünde tutulmaksızın yazılı şekilde hüküm tesisi isabetsiz, temyiz itirazları bu sebeplerle yerinde olduğundan kabulüyle hükmün H.U.M.K.nun 428. maddesi gereğince BOZULMASINA ve peşin alınan temyiz harcının istenmesi halinde temyiz edene iadesine, 29.01.2013 tarihinde oybirliğiyle karar verildi. Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "VEKALETNAME - MAHKEME KARARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fvekaletname-hak-mahkeme-kararlari-8.html",
        "title": "",
        "target": "",
        "type": "internal"
      },
      {
        "text": "VEKALETNAME - MAHKEME KARARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?vekaletname-hak-mahkeme-kararlari-8.html",
        "title": "",
        "target": "_top",
        "type": "internal"
      },
      {
        "text": "Noterlik Kanununun 162. maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Noterlik Kanununun 1. maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Noterlik Kanununun 162/1. maddesi",
        "href": "javascript:void(0);",
        "title": "Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "VEKALETNAME - MAHKEME KARARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>VEKALETNAME - MAHKEME KARARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"T.C. YARGITAY 3. HUKUK DAİRESİ E. 2012/18267 K. 2013/1297 T. 29.1.2013 &nbsp;ÖZET : Dava dilekçesinde fazlaya dair hak saklı tutularak tazminatın faiz ve masraflarla birlikte dav\" />\n\n   <link rel=\"canonical\" content=\"noterlikrehberi.net/rehber/index.html?vekaletname-hak-mahkeme-kararlari-8.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"vekaletname-hak-mahkeme-kararlari-8.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"VEKALETNAME - MAHKEME KARARI\",\n\n   mailsubject: \"Tavsiye: Noterlik Rehberi - VEKALETNAME - MAHKEME KARARI\",\n\n   sharesubject: \"Noterlik Rehberi - VEKALETNAME - MAHKEME KARARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"VEKALETNAME-HAK-MAHKEME-KARARLARI-8\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"vekaletname-hak-mahkeme-kararlari-8.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?vekaletname-hak-mahkeme-kararlari-8.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?vekaletname-hak-mahkeme-kararlari-8.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?vekaletname-hak-mahkeme-kararlari-8.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?vekaletname-hak-mahkeme-kararlari-8.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fvekaletname-hak-mahkeme-kararlari-8.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>VEKALETNAME - MAHKEME KARARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?vekaletname-hak-mahkeme-kararlari-8.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">VEKALETNAME - MAHKEME KARARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p>T.C.</p>\n\n<p>YARGITAY</p>\n\n<p>3. HUKUK DAİRESİ</p>\n\n<p>E. 2012/18267</p>\n\n<p>K. 2013/1297</p>\n\n<p>T. 29.1.2013</p>\n\n<p><span style=\"font-size: 13px; color: #000000;\">&nbsp;</span></p>\n\n<p>ÖZET : Dava dilekçesinde fazlaya dair hak saklı tutularak tazminatın faiz ve masraflarla birlikte davalı taraftan tahsili istenilmiştir. Noterin sahtecilik yapanlara karşı rücu davası açma hakkı saklı kalmak kaydıyla gerçek malik ile iyi niyetli alıcının uğradığı zararları noter ödemekle yükümlüdür. Somut olayda, davalı Noter, düzenlediği vekaletnamede kullanılan nüfus kimlik belgesinin iğfal kabiliyeti bulunduğunu da ispat etmiş değildir. Davalı Noterin düzenlediği bu sahte vekalete dayalı olarak İzmir Noteri işlem yapmıştır. O halde, davacının zararıyla davalının eylemi arasında illiyet bağı mevcut olup, davalının sorumluluğu yoluna gidilmelidir. Mahkemece, yanılgılı değerlendirme sonucu yazılı şekilde davalı Noter hakkındaki davanın reddine karar verilmiş olması doğru görülmemiştir.</p>\n\n<p>&nbsp;</p>\n\n<p>DAVA : Dava dilekçesinde fazlaya dair hak saklı tutularak 40.000 TL tazminatın faiz ve masraflarla birlikte davalı taraftan tahsili istenilmiştir. Mahkemece davanın davalı P. T. yönünden kabulüne; diğer davalılar yönünden reddine dair verilen hükmün temyiz incelemesinin duruşmalı olarak yapılması davacı tarafından istenilmekle; taraflara yapılan tebligat üzerine duruşma için tayin olunan günde temyiz eden davacı asil M. H. geldi. Aleyhine temyiz olunan davalı Z. B. vekili geldi. Diğer davalılar ve vekilleri gelmediler. Gelen asil ve davalı vekilinin sözlü açıklamaları dinlendikten sonra işin incelenerek karara bağlanması için saat 14:00'e bırakılması uygun görüldüğünden, belli gün ve saatte dosyadaki bütün kağıtlar okunarak, Tetkik Hakiminin açıklamaları dinlenip, gereği düşünüldü:</p>\n\n<p>&nbsp;</p>\n\n<p>KARAR : Davacı dilekçesinde; üst katında kız kardeşinin oturduğu dairenin satılık ilanını görünce belirtilen emlak bürosuna gittiğini ve sözkonusu daireyi pazarlık sonucu davalı İ. H. K.'nın hazırladığı belgelerle 1.450.000.000 TL'ye 10.9.1996 tarihinde satın aldığını; ancak, 4 yıl sonra, taşınmaz maliki A. B.'un kendisi aleyhinde tapu iptali ve tescil davası açtığını; haricen yaptığı araştırmada davalılardan P. T.'in Kartal 1.Noterliğine giderek, A.B. diye sahte vekalet çıkarttığını öğrendiğini; Kartal 1.Noteri davalı Z. B.in de sahte vekaletin düzenlenmesinde gerekli ihtimamı ve itinayı göstermediğinden sorumlu olduğunu ileri sürerek; fazlaya dair hakları saklı kalmak üzere 40.000 TL tazminatın davalılardan müştereken ve müteselsilen faiziyle birlikte tahsiline karar verilmesini talep ve dava etmiştir.</p>\n\n<p>&nbsp;</p>\n\n<p>Davalı, Z. B. vekili cevap dilekçesinde yetki itirazında ve zamanaşımı definde bulunmuş, esası bakımından da, zararla zarara neden olan olay arasında, davalı Z. B. yönünden illiyet bağı bulunmadığını savunarak; davanın reddini istemiştir.</p>\n\n<p>&nbsp;</p>\n\n<p>Davalı İ. H. K. vekili ise; zamanaşımı definde bulunmuş, müvekkilinin gayrimenkulün satıldığı tarihte emlakçı dükkanında oğluna yardım ettiğini; tellallık sözleşmesi hükümleri çerçevesinde yükümlülüğünü yerine getirdiğini, satım sözleşmesinde taraf olmadığını savunarak; haksız ve yasal dayanaktan yoksun davanın reddini istemiştir.</p>\n\n<p>&nbsp;</p>\n\n<p>Davalı P. ise, duruşmalara gelmemiş, yargılama yokluğunda yapılmıştır.</p>\n\n<p>&nbsp;</p>\n\n<p>Mahkemece; &quot;...Kartal Noterliğince düzenlenen işleme konu vekaletname bilahare İzmir 16.Noterliğinin 21186 yevmiye numaralı tasdik belgesiyle tasdik edilmiş olup, asıl vekaletnamedeki resimle tasdikli suretindeki resmin farklı olması ve işlemin bu tasdikli suretle yapılmış olması karşısında Kartal Noteri Z. B.in olayla illiyet bağı kesilmiş olup, bu sebepten kendisine sorumluluk yüklenemez. İ.H. K. yönünden ise, bu kişi sadece aracılık yapmış olup, .. sorumluluk yüklenemez, davalı P. T. ise, aldatıcı hareketlerle davacıyı dolandıran kişi olması sebebiyle yapılan işlemden sorumludur, gerekçesiyle&quot; davalı P. T. yönünden davanın kabulüne, diğer davalılar yönünden reddine karar verilmiş, hüküm davacı tarafından süresinde temyiz edilmiştir.</p>\n\n<p>&nbsp;</p>\n\n<p>Dosyadaki yazılara, kararın dayandığı delillerle kanuni gerektirici sebeplere ve özellikle delillerin takdirinde bir isabetsizlik görülmemesine göre, sair temyiz itirazları yerinde değildir.</p>\n\n<p>&nbsp;</p>\n\n<p>Ancak, Noterlerin, <span class=\"f_Arial12\"><a href=\"javascript:void(0);\" onclick=\"return hmshowPopup(event, popid_662905573, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanununun 162. maddesi</a></span> uyarınca, sorumlu tutulmaları için kusurlu olmaları aranmamaktadır. Diğer bir anlatımla, noterin sorumluluğu kusursuz sorumluluğa dayanmaktadır. Zarar gören, zararla eylem arasında uygun illiyet bağı bulunduğunu kanıtladığı takdirde, noter ortaya çıkan zarardan sorumludur. Kusursuz sorumluluğun tüm hallerinde, uygun illiyet bağının zarar görenin veya üçüncü kişinin ağır kusuru ile ve beklenmeyen bir halin ( mücbir sebebin ) varlığı halinde kesileceği, gerek teoride ve gerekse yargısal kararlarda kabul edilmiş bulunmaktadır.</p>\n\n<p>&nbsp;</p>\n\n<p>1512 Sayılı <span class=\"f_Arial12\"><a href=\"javascript:void(0);\" onclick=\"return hmshowPopup(event, popid_1201276905, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanununun 1. maddesi</a></span> gereğince &quot;Noterlik bir kamu hizmetidir. Noterler hukuki güvenliği sağlamak ve anlaşmazlıkları önlemek için belgelendirir.&quot; ( 72/3 ). maddesi gereğince &quot;Noter, iş yaptıracak kişilerin kimlik, adres ve yeteneğini ve gerçek isteklerini tamamen öğrenmekle yükümlüdür.&quot;</p>\n\n<p>( 82/1 ). maddesi gereğince &quot;Noter Kanunu hükümlerine göre belgelendirilen işlemler resmi sayılır.&quot;</p>\n\n<p>&nbsp;</p>\n\n<p>( 82/2 ). maddesi gereğince &quot;Noterler tarafından düzenlenmiş olan hukuki işlemler sahteliği sabit olana kadar geçerlidir.&quot;</p>\n\n<p>&nbsp;</p>\n\n<p>( 85 ). maddesi gereğince &quot;noterlerin tanzim ettiği tutanak, noterin ilgilisini tanıyıp tanımadığını, tanımıyorsa ilgilinin kişiliği hakkında ne yolda kanı sahibi olduğunu gösterir.&quot;</p>\n\n<p>( 162/1 ). maddesi gereğince &quot;stajyer, katip ve katip adayları tarafından yapılmış olsa dahi noterler, bir işin yapılmamasından veya hatalı yahut eksik yapılmasından dolayı zarar görmüş olanlara karşı sorumludur.&quot;</p>\n\n<p>&nbsp;</p>\n\n<p>Günlük yaşamda genellikle bir kısım sahte kişiler çeşitli yollarla temin ettikleri sahte vekaletname veya sahte nüfus cüzdanıyla noterliklerde başkalarına ait araç veya gayrimenkulleri satmakta bunun sonucu olarak hiçbir şeyden habersiz malı elinden çıkan gerçek malik veya noterin gerçek malik veya geçerli vekil olarak kabul edip işlem yaptığı kişiden gerçek malikten alıyormuş gibi notere inanarak iyi niyetle satın alan ancak, daha sonra işlemin sahte olduğunun anlaşılması üzerine satın aldığı mal elinden çıkan alıcı zarar görmekte ve zararlarından dolayı işlemi yapan noterlere karşı tazminat davası açmaktadır.</p>\n\n<p>&nbsp;</p>\n\n<p>Zira, noterin sahte belgelerle işlem yapması, gerçek maliki iyi tespit etmemesi, hatalı ve eksik işlemdir. Diğer bir deyişle noter sahte belgelerle işlem yapmasa ne gerçek malik yönünden ve ne de notere güvenerek gerçek malikten satın alıyormuş gibi satın alan kişi yönünden bir zarar doğmayacaktır. Bu zararın meydana gelmesinde hiçbir şeyden haberi olmamasına rağmen malı elinden çıkan ne gerçek malikin ve ne de notere güvenerek malı satın alan iyi niyetli kişinin bu zararın meydana gelmesinde hiçbir kusuru yoktur. Gerçek malik ve iyi niyetli alıcı yönünden meydana gelen zarardan dolayı tek sorumlu noterdir. Noterin işlemi yaparken sahtecilik sebebiyle aldatılmasının, belgelerin iğfal kabiliyetinin olup olmamasının, zarar gören gerçek malik veya iyi niyetli alıcı yönünden hiçbir etkisi yoktur. Bu hususlar noter tarafından sahtecilik yapanlara karşı açılacak rücu davasında veya sahtecilik işleminde katkılarının olması halinde gerçek malik ve kötü niyetli alıcı yönünden ileri sürülebilir ve davaya etkisi olabilir. Noterin hatalı işlemi sonucu malı elinden çıkan gerçek malikin veya iyi niyetli alıcının zararlarından dolayı noterin sorumluluğunu azaltmak veya gerçek malik ile iyi niyetli alıcıyı noter haricinde tanımadıkları kişilere muhatap etmek özellikle Noterlik Kanununa, hukukun genel prensiplerine ve hakkaniyete aykırıdır.</p>\n\n<p>&nbsp;</p>\n\n<p>İntikalin geçerli olabilmesi için noterlerin yasa gereğince tek yetkili ve sorumlu olmaları, noterlerin işlemi yaparken ilgililerin kimlik ve gerçek isteklerini tamamen öğrenmekle yükümlü olmalarına rağmen hatalı olarak sahte belgelerin kullanılması sebebiyle ( belgelerin iğfal kabiliyetinin olup olmaması önemli değil ) gerçek malik yerine sahte satıcıların işlemi sebebiyle gerçek malikin haberi ve katkısı olmadan gerçek malikin malını noterlik işlemiyle satması halinde gerçek malikin ve notere güvenerek mali satın alan iyi niyetli kişinin doğmuş olan zararlarından dolayı noterin gerçek malik ve iyi niyetli alıcıya karşı <span class=\"f_Arial12\"><a href=\"javascript:void(0);\" onclick=\"return hmshowPopup(event, popid_662905573, this);\" class=\"popuplink\" title=\"Lütfen; Bağlantıyı yeni sekmede, yeni pencerede, gizli pencerede aç seçeneğini kullanmayınız. Farenin sol tuşuna bir kez basınız, link adresi Popup olarak açılacaktır. Açılan popup (pencereyi) kapatmak için, popup’ ın altındaki sayfanın herhangi bir alanını yerini farenin sol tuşu ile tıklayınız.\">Noterlik Kanununun 162/1. maddesi</a></span>ndeki sorumluluğu kusursuz sorumluluktur.</p>\n\n<p>&nbsp;</p>\n\n<p>Noterin sahtecilik yapanlara karşı rücu davası açma hakkı saklı kalmak kaydıyla gerçek malik ile iyi niyetli alıcının uğradığı zararları noter ödemekle yükümlüdür.</p>\n\n<p>Somut olayda, davalı Noter, düzenlediği vekaletnamede kullanılan nüfus kimlik belgesinin iğfal kabiliyeti bulunduğunu da ispat etmiş değildir. Davalı Noterin düzenlediği bu sahte vekalete dayalı olarak İzmir 16.Noteri işlem yapmıştır. O halde, davacının zararıyla davalının eylemi arasında illiyet bağı mevcut olup, davalının sorumluluğu yoluna gidilmelidir.</p>\n\n<p>&nbsp;</p>\n\n<p>Mahkemece, yanılgılı değerlendirme sonucu yazılı şekilde davalı Noter hakkındaki davanın reddine karar verilmiş olması doğru görülmemiş, bozmayı gerektirmiştir.</p>\n\n<p>&nbsp;</p>\n\n<p>SONUÇ : Bu itibarla yukarda açıklanan esaslar gözönünde tutulmaksızın yazılı şekilde hüküm tesisi isabetsiz, temyiz itirazları bu sebeplerle yerinde olduğundan kabulüyle hükmün H.U.M.K.nun 428. maddesi gereğince BOZULMASINA ve peşin alınan temyiz harcının istenmesi halinde temyiz edene iadesine, 29.01.2013 tarihinde oybirliğiyle karar verildi.</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n   <script type=\"text/javascript\" src=\"hmpopup_html.js\"></script>\n\n\n\n   <script type=\"text/javascript\">\n\n     HMSyncTOC(\"index.html\", \"vekaletname-hak-mahkeme-kararlari-8.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:29:08.738067"
}