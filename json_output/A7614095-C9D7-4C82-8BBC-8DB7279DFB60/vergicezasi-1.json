{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\vergicezasi-1.html",
    "title": "VERGICEZASI-1",
    "description": "FİHRİST    DANIŞTAY KAR.   BÖLGE ADLİYE MAH. KAR.   YARGITAY KAR.   YEREL MAHKEME KAR.",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ VERGICEZASI-1 Email Gönder VERGICEZASI-1 << Fihrist-Ana sayfa >> VERGİ CEZASI-1 FİHRİST DANIŞTAY KAR.   BÖLGE ADLİYE MAH. KAR.   YARGITAY KAR.   YEREL MAHKEME KAR. T.C. ‌BURSA 2. VERGİ MAHKEMESİ ESAS NO : 2007/1639 KARAR NO : 2008/670 DAVACI : ... NOTERİ ‌DAVALI : BURSA VERGİ DAİRESİ BAŞKANLIĞI DAVANIN ÖZETİ: Davacının noterlik faaliyetinden dolayı 28.03.2016 gün 07017 yevmiye numarası ile onayladığı evrakın noterlikçe düzenlenmiş bir evrak olduğundan bahisle ve anılan evrakta belirtilen değerin olması gereken gerçek değerinin çok altında bulunduğunun saptanması üzerine davalı vergi dairesince davacı adına tanzim ve tebliğ edilen 19.09.2007 gün ve 24780 sayılı vergi ceza ihbarnamesi ile salınan özel usulsüzlük cezasının; kanuni dayanaktan yoksun olduğu zira anılan cezaya dayanak olan belge üzerinde yapılan işlemin, bir tasdik işlemi olup düzenleme işlemi olmadığı, dolayısıyla sorumlu tutulmasının mümkün olmadığı, ayrıca kendisine beyan edilen değerin gerçek değer olup olmadığı hususunda araştırmaya yetkili ve görevli bulunmadığı, beyan edilen değer üzerinden alınması gereken harç ve damga vergisine ait miktarların tahsilinin yapıldığı, işlemlerinde herhangi bir hukuka aykırılık bulunmadığı iddia edilerek kaldırılması istenmektedir. SAVUNMANIN ÖZETİ: Usul yönünden husumetin Osmangazi Vergi Dairesi Müdürlüğü'ne yöneltilmesi gerektiği; esastan ise noterlik faaliyeti icra eden davacı hakkında iki yılda bir yapılan olağan teftiş neticesinde vergisel yükümlülüklere ilişkin tespit edilen hususlarla alakalı olarak Adalet Bakanlığı Müfettişinin 08.03.2007 tarih ve 03/08-2 sayılı yazısı ile davacının 28.03.2006 gün 07017 yevmiye numarası ile onayladığı evrakın noterlikçe düzenlenmiş bir evrak hüviyetinde olduğu, anılan kâğıdın mahiyeti itibariyle gerçek değerinin çok altında beyan edilen bir değer üzerinden işleme tabi tutularak onaylandığı, dolayısıyla davacı tarafından eksik tahsil edilen damga vergisinin 213 sayılı Vergi Usul Kanunun 355. maddesi uyarınca özel usulsüzlük cezasının kesildiği, işlemin hukuka uygun olduğu haksız açılan davanın reddi gerektiği savunulmaktadır. ‌TÜRK MİLLETİ ADINA Hüküm veren Bursa İkinci Vergi Mahkemesi Hakimliğince, davalı idarenin husumete yönelik itirazları yerinde görülmeyerek dava dosyası incelenerek işin gereği düşünüldü: Dava, davacının noterlik faaliyetinden dolayı 28.03.2006 gün 07017 yevmiye numara ile onayladığı \"taahütname\" başlıklı evrakın noterlikçe düzenlenmiş bir sözleşme niteliğinde olduğu ve bu belgede belirtilen değerin, gerçek değerinin çok altında kaldığının Adalet Bakanlığı müfettişi tarafından saptanması üzerine, davalı idarece, tasdike konu evrakın asıl değerinin farklı olmasından dolayı davacının damga vergisini eksik tahsil ettiği tespitinden hareketle davacı adına tanzim ve tebliğ edilen 19.09.2007 gün ve 24780 sayılı vergi/ceza ihbarnamesi ile salınan özel usulsüzlük cezasının hukuka uygun bulunup, 213 sayılı Vergi Usul Kanunun Dördüncü Kitabının İkinci Kısmının İkinci Bölümünde düzenlenen özel usulsüzlük suç ve cezalarına ilişkin olarak 5281 sayılı Kanununun 15. maddesi ile değişik \"Damga Vergisinde\" başlıklı 355. maddesinde. Damga Vergisi ödenmemiş veya noksan ödenmiş kâğıtları, vergi ve cezası tahsil edilmeden tasdik eden veya örneklerini çıkarıp veren noterler adına her kâğıt için tahsil edilmeyen Damga Vergisi üzerinden maktu vergilerde % 50. nispî vergilerde % 10 oranında özel usulsüzlük cezası kesileceği hükme bağlanmıştır. Dava dosyasının incelenmesinden, halen *** Noteri olan davacının işyerinde Adalet Bakanlığınca iki yılda bir yapılan olağan teftiş neticesinde, davacının 28.03.2006 gün 07017 yevmiye numarası ile onayladığı \"taahütname\" başlığını taşıyan evrak üzerinde belirtilen değerin, Adalet Bakanlığı müfettişi tarafından yapılan inceleme ve araştırmalar neticesinde olması gereken gerçek değerinin çok altında olduğunun tespit edildiğinden bahisle, bu değer üzerinden hesaplanıp noterlerce tahsil edilip vergi dairesine intikal ettirilen damga vergisinin eksik tahsil edildiğinin müfettiş tarafından ilgili vergi dairesine 08.03.2007 tarh ve 03/0B-2 sayılı yazı ile ihbar edilmesi üzerine, vergi dairesince Bakanlık müfettişinin yaptığı tespitlere dayanarak 213 sayılı Vergi Usul Kanunun yukarıda anılan 355. maddesi uyarınca 19.09.2007 gün ve 24780 sayılı vergi/ceza ihbarnamesi ile özel usulsüzlük cezasının kesilerek davacıya tebliğ edildiği ve bunun üzerine de bakılan davanın açıldığı anlaşılmaktadır. Yukarıda anılan mevzuat hükümleri ile dava dosyasındaki bilgi ve belgelerin birlikte değerlendirilmesinden, 28.03.2006 gün 07017 yevmiye numarası ile onayladığı \"taahütname” başlığını taşıyan evrak üzerinden Adalet Bakanlığı Müfettişi tarafından yapılan tespitler doğrultusunda işlem yapan davalı idare, eksik tahsil edildiği iddia edilen Damga Vergisi ile Noterlik Harcı için Vergi Zıyaı Cezalı tarhiyat yaptığı ve bunun da mahkememizin 2007/1623 Esas sayılı dosyasında dava konusu edildiği, yapılan yargılama neticesinde verilen 06.05.2008 tarih ve E: 2007/1623 K:.2008/6.53 sayılı kararı ile yapılan tarhiyatın noterlerin sorumluluğunu gerektirecek ilgili kanun maddelerine uygun olmadığı, davacının eksik tahsil edilen damga vergisinden dolayı sorumluluğunun ortaya çıkabilmesi için evvela kendisi tarafından \"düzenlenmiş\" bir işlemin bulunmasının gerekli olduğu, buna mukabil üzerinde işlem yapılan evrakın sadece \"onaylama\" işlemi olduğu dolayısıyla eksik tahsil edildiği iddia edilen damga vergisinden sorumlu olabilme koşullarının oluşmadığı gerekçesi ile kaldırıldığı; bakılan davada ise yine aynı evraka ilişkin yapılan işlemle ilgili olarak kanun gereği kesilmesi gerekli olan özel usulsüzlük cezasının aynı hukuki gerekçe ile kesildiği, bu doğrultuda mahkeme kararı ile hukuki dayanaktan yoksun kalan ve bakanlık müfettişince yapılan incelemeler sonucu elde edilen bulguların mutlak doğru olduğu ön kabulüne dayanarak kesilen özel usulsüzlük cezasında hukuka uyarlık bulunmadığı sonucuna ulaşılmıştır. Bu durum karşısında, Adalet Bakanlığı Müfettişinin yaptığı incelemeler neticesinde yapılan tespitlere dayanılarak maddi olarak somut bilgi ve belge olmaksızın kesilen ve hukuki dayanağının da mahkememizce verilen 06.05.2008 tarih ve E:2007/1623, K:2008/653 sayılı karar ile ortadan kalkan dava konusu özel usulsüzlük cezasının iptali gerekir. Açıklanan nedenlerle; davanın kabulü ile dava konusu özel usulsüzlük cezasının kaldırılmasına, aşağıda dökümü yapılan 36,20 YTL yargılama giderinin, davalı idareden alınarak davacıya verilmesine, artan posta avansının istemi halinde davacıya iadesine, işbu karara karşı kararın tebliğ tarihinden itibaren 30 gün içerisinde Bursa Bölge İdare Mahkemesi nezdinde itiraz yolu açık olmak üzere 07/05/2008 tarihinde karar verildi. Güncelleme: 20.08.2024 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "VERGİ CEZASI-1",
        "id": "",
        "class": [
          "p_Heading1"
        ]
      },
      {
        "level": 1,
        "text": "‌BURSA 2. VERGİ MAHKEMESİ ESAS NO : 2007/1639 KARAR NO : 2008/670 DAVACI : ... NOTERİ",
        "id": "",
        "class": [
          "p_Heading1"
        ]
      },
      {
        "level": 1,
        "text": "‌DAVALI : BURSA VERGİ DAİRESİ BAŞKANLIĞI",
        "id": "",
        "class": [
          "p_Heading1"
        ]
      },
      {
        "level": 1,
        "text": "DAVANIN ÖZETİ: Davacının noterlik faaliyetinden dolayı 28.03.2016 gün 07017 yevmiye numarası ile onayladığı evrakın noterlikçe düzenlenmiş bir evrak olduğundan bahisle ve anılan evrakta belirtilen değerin olması gereken gerçek değerinin çok altında bulunduğunun saptanması üzerine davalı vergi dairesince davacı adına tanzim ve tebliğ edilen 19.09.2007 gün ve 24780 sayılı vergi ceza ihbarnamesi ile salınan özel usulsüzlük cezasının; kanuni dayanaktan yoksun olduğu zira anılan cezaya dayanak olan belge üzerinde yapılan işlemin, bir tasdik işlemi olup düzenleme işlemi olmadığı, dolayısıyla sorumlu tutulmasının mümkün olmadığı, ayrıca kendisine beyan edilen değerin gerçek değer olup olmadığı hususunda araştırmaya yetkili ve görevli bulunmadığı, beyan edilen değer üzerinden alınması gereken harç ve damga vergisine ait miktarların tahsilinin yapıldığı, işlemlerinde herhangi bir hukuka aykırılık bulunmadığı iddia edilerek kaldırılması istenmektedir.",
        "id": "",
        "class": [
          "p_Heading1"
        ]
      },
      {
        "level": 1,
        "text": "SAVUNMANIN ÖZETİ: Usul yönünden husumetin Osmangazi Vergi Dairesi Müdürlüğü'ne yöneltilmesi gerektiği; esastan ise noterlik faaliyeti icra eden davacı hakkında iki yılda bir yapılan olağan teftiş neticesinde vergisel yükümlülüklere ilişkin tespit edilen hususlarla alakalı olarak Adalet Bakanlığı Müfettişinin 08.03.2007 tarih ve 03/08-2 sayılı yazısı ile davacının 28.03.2006 gün 07017 yevmiye numarası ile onayladığı evrakın noterlikçe düzenlenmiş bir evrak hüviyetinde olduğu, anılan kâğıdın mahiyeti itibariyle gerçek değerinin çok altında beyan edilen bir değer üzerinden işleme tabi tutularak onaylandığı, dolayısıyla davacı tarafından eksik tahsil edilen damga vergisinin 213 sayılı Vergi Usul Kanunun 355. maddesi uyarınca özel usulsüzlük cezasının kesildiği, işlemin hukuka uygun olduğu haksız açılan davanın reddi gerektiği savunulmaktadır.",
        "id": "",
        "class": [
          "p_Heading1"
        ]
      },
      {
        "level": 1,
        "text": "‌TÜRK MİLLETİ ADINA",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fvergicezasi-1.html",
        "title": "",
        "target": "",
        "type": "internal"
      },
      {
        "text": "VERGICEZASI-1",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?vergicezasi-1.html",
        "title": "",
        "target": "_top",
        "type": "internal"
      },
      {
        "text": "FİHRİST",
        "href": "fihrist.html",
        "title": "Noterlik Rehberi Ana Sayfa",
        "target": "",
        "type": "internal"
      },
      {
        "text": "DANIŞTAY KAR",
        "href": "danistay-kararlari.html",
        "title": "",
        "target": "",
        "type": "internal"
      },
      {
        "text": "BÖLGE ADLİYE MAH. KAR",
        "href": "bolge-adliye-mah-kararlari.html",
        "title": "",
        "target": "",
        "type": "internal"
      },
      {
        "text": "YARGITAY KAR",
        "href": "yargitay-kararlari.html",
        "title": "",
        "target": "",
        "type": "internal"
      },
      {
        "text": "YEREL MAHKEME KAR",
        "href": "yerel-mahkeme-kararlari.html",
        "title": "",
        "target": "",
        "type": "internal"
      },
      {
        "text": "Güncelleme: 20.08.2024",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "VERGICEZASI-1"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>VERGICEZASI-1</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"FİHRİST &nbsp; &nbsp;DANIŞTAY KAR. &nbsp; BÖLGE ADLİYE MAH. KAR. &nbsp; YARGITAY KAR. &nbsp; YEREL MAHKEME KAR. &nbsp;&nbsp;\" />\n\n   <link rel=\"canonical\" content=\"noterlikrehberi.net/rehber/index.html?vergicezasi-1.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"vergicezasi-1.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"VERGICEZASI-1\",\n\n   mailsubject: \"Tavsiye: Noterlik Rehberi - VERGİ CEZASI-1\",\n\n   sharesubject: \"Noterlik Rehberi - VERGİ CEZASI-1\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"VERGICEZASI-1\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"vergicezasi-1.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?vergicezasi-1.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?vergicezasi-1.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?vergicezasi-1.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?vergicezasi-1.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fvergicezasi-1.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>VERGICEZASI-1</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?vergicezasi-1.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">VERGİ CEZASI-1</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"text-align: center; page-break-inside: avoid; page-break-after: avoid;\"><span class=\"f_Arial12\" style=\"font-size: 13px; font-weight: bold;\"><a href=\"fihrist.html\" class=\"topiclink\" title=\"Noterlik Rehberi Ana Sayfa\">FİHRİST</a> &nbsp;  <a href=\"danistay-kararlari.html\" class=\"topiclink\">DANIŞTAY KAR</a>. &nbsp; <a href=\"bolge-adliye-mah-kararlari.html\" class=\"topiclink\">BÖLGE ADLİYE MAH. KAR</a>. &nbsp; <a href=\"yargitay-kararlari.html\" class=\"topiclink\">YARGITAY KAR</a>. &nbsp; <a href=\"yerel-mahkeme-kararlari.html\" class=\"topiclink\">YEREL MAHKEME KAR</a>. &nbsp; </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">T.C.</span></p>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">‌BURSA 2. VERGİ MAHKEMESİ ESAS NO : 2007/1639 KARAR NO : 2008/670 DAVACI : ... NOTERİ</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">‌DAVALI : BURSA VERGİ DAİRESİ BAŞKANLIĞI</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">DAVANIN ÖZETİ: </span><span style=\"font-family: 'Times New Roman',Times,Georgia,serif;\">Davacının noterlik faaliyetinden dolayı 28.03.2016 gün 07017 yevmiye numarası ile onayladığı evrakın noterlikçe düzenlenmiş bir evrak olduğundan bahisle ve anılan evrakta belirtilen değerin olması gereken gerçek değerinin çok altında bulunduğunun saptanması üzerine davalı vergi dairesince davacı adına tanzim ve tebliğ edilen 19.09.2007 gün ve 24780 sayılı vergi ceza ihbarnamesi ile salınan özel usulsüzlük cezasının; kanuni dayanaktan yoksun olduğu zira anılan cezaya dayanak olan belge üzerinde yapılan işlemin, bir tasdik işlemi olup düzenleme işlemi olmadığı, dolayısıyla sorumlu tutulmasının mümkün olmadığı, ayrıca kendisine beyan edilen değerin gerçek değer olup olmadığı hususunda araştırmaya yetkili ve görevli bulunmadığı, beyan edilen değer üzerinden alınması gereken harç ve damga vergisine ait miktarların tahsilinin yapıldığı, işlemlerinde herhangi bir hukuka aykırılık bulunmadığı iddia edilerek kaldırılması istenmektedir.</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">SAVUNMANIN ÖZETİ: </span><span style=\"font-family: 'Times New Roman',Times,Georgia,serif;\">Usul yönünden husumetin Osmangazi Vergi Dairesi Müdürlüğü'ne yöneltilmesi gerektiği; esastan ise noterlik faaliyeti icra eden davacı hakkında iki yılda bir yapılan olağan teftiş neticesinde vergisel yükümlülüklere ilişkin tespit edilen hususlarla alakalı olarak Adalet Bakanlığı Müfettişinin 08.03.2007 tarih ve 03/08-2 sayılı yazısı ile davacının 28.03.2006 gün 07017 yevmiye numarası ile onayladığı evrakın noterlikçe düzenlenmiş bir evrak hüviyetinde olduğu, anılan kâğıdın mahiyeti itibariyle gerçek değerinin çok altında beyan edilen bir değer üzerinden işleme tabi tutularak onaylandığı, dolayısıyla davacı tarafından eksik tahsil edilen damga vergisinin 213 sayılı Vergi Usul Kanunun 355. maddesi uyarınca özel usulsüzlük cezasının kesildiği, işlemin hukuka uygun olduğu haksız açılan davanın reddi gerektiği savunulmaktadır.</span></h1>\n\n<h1 class=\"p_Heading1\" style=\"margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">‌TÜRK MİLLETİ ADINA</span></h1>\n\n<p class=\"p_Normal\" style=\"text-indent: 72px; margin: 19px 0 0 0;\"><span style=\"font-family: 'Times New Roman',Times,Georgia,serif;\">Hüküm veren Bursa İkinci Vergi Mahkemesi Hakimliğince, davalı idarenin husumete yönelik itirazları yerinde görülmeyerek dava dosyası incelenerek işin gereği düşünüldü:</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">Dava, davacının noterlik faaliyetinden dolayı 28.03.2006 gün 07017 yevmiye numara ile onayladığı &quot;taahütname&quot; başlıklı evrakın noterlikçe düzenlenmiş bir sözleşme niteliğinde olduğu ve bu belgede belirtilen değerin, gerçek değerinin çok altında kaldığının Adalet Bakanlığı müfettişi tarafından saptanması üzerine, davalı idarece, tasdike konu evrakın asıl değerinin farklı olmasından dolayı davacının damga vergisini eksik tahsil ettiği tespitinden hareketle davacı adına tanzim ve tebliğ edilen 19.09.2007 gün ve 24780 sayılı vergi/ceza ihbarnamesi ile salınan özel usulsüzlük cezasının hukuka uygun bulunup, 213 sayılı Vergi Usul Kanunun Dördüncü Kitabının İkinci Kısmının İkinci Bölümünde düzenlenen özel usulsüzlük suç ve cezalarına ilişkin olarak 5281 sayılı Kanununun 15. maddesi ile değişik &quot;Damga Vergisinde&quot; başlıklı 355. maddesinde. Damga Vergisi ödenmemiş veya noksan ödenmiş kâğıtları, vergi ve cezası tahsil edilmeden tasdik eden veya örneklerini çıkarıp veren noterler adına her kâğıt için tahsil edilmeyen Damga Vergisi üzerinden maktu vergilerde % 50. nispî vergilerde % 10 oranında özel usulsüzlük cezası kesileceği hükme bağlanmıştır.</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">Dava dosyasının incelenmesinden, halen *** Noteri olan davacının işyerinde Adalet Bakanlığınca iki yılda bir yapılan olağan teftiş neticesinde, davacının 28.03.2006 gün 07017 yevmiye numarası ile onayladığı &quot;taahütname&quot; başlığını taşıyan evrak üzerinde belirtilen değerin, Adalet Bakanlığı müfettişi tarafından yapılan inceleme ve araştırmalar neticesinde olması gereken gerçek değerinin çok altında olduğunun tespit edildiğinden bahisle, bu değer</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">üzerinden hesaplanıp noterlerce tahsil edilip vergi dairesine intikal ettirilen damga vergisinin eksik tahsil edildiğinin müfettiş tarafından ilgili vergi dairesine 08.03.2007 tarh ve 03/0B-2 sayılı yazı ile ihbar edilmesi üzerine, vergi dairesince Bakanlık müfettişinin yaptığı tespitlere dayanarak 213 sayılı Vergi Usul Kanunun yukarıda anılan 355. maddesi uyarınca 19.09.2007 gün ve 24780 sayılı vergi/ceza ihbarnamesi ile özel usulsüzlük cezasının kesilerek davacıya tebliğ edildiği ve bunun üzerine de bakılan davanın açıldığı anlaşılmaktadır.</span></p>\n\n<p class=\"p_Normal\" style=\"text-indent: 74px;\"><span style=\"font-family: 'Times New Roman',Times,Georgia,serif;\">Yukarıda anılan mevzuat hükümleri ile dava dosyasındaki bilgi ve belgelerin birlikte değerlendirilmesinden, 28.03.2006 gün 07017 yevmiye numarası ile onayladığı &quot;taahütname” başlığını taşıyan evrak üzerinden Adalet Bakanlığı Müfettişi tarafından yapılan tespitler doğrultusunda işlem yapan davalı idare, eksik tahsil edildiği iddia edilen Damga Vergisi ile Noterlik Harcı için Vergi Zıyaı Cezalı tarhiyat yaptığı ve bunun da mahkememizin 2007/1623 Esas sayılı dosyasında dava konusu edildiği, yapılan yargılama neticesinde verilen 06.05.2008 tarih ve E: 2007/1623 K:.2008/6.53 sayılı kararı ile yapılan tarhiyatın noterlerin sorumluluğunu gerektirecek ilgili kanun maddelerine uygun olmadığı, davacının eksik tahsil edilen damga vergisinden dolayı sorumluluğunun ortaya çıkabilmesi için evvela kendisi tarafından &quot;düzenlenmiş&quot; bir işlemin bulunmasının gerekli olduğu, buna mukabil üzerinde işlem yapılan evrakın sadece &quot;onaylama&quot; işlemi olduğu dolayısıyla eksik tahsil edildiği iddia edilen damga vergisinden sorumlu olabilme koşullarının oluşmadığı gerekçesi ile kaldırıldığı; bakılan davada ise yine aynı evraka ilişkin yapılan işlemle ilgili olarak kanun gereği kesilmesi gerekli olan özel usulsüzlük cezasının aynı hukuki gerekçe ile kesildiği, bu doğrultuda mahkeme kararı ile hukuki dayanaktan yoksun kalan ve bakanlık müfettişince yapılan incelemeler sonucu elde edilen bulguların mutlak doğru olduğu ön kabulüne dayanarak kesilen özel usulsüzlük cezasında hukuka uyarlık bulunmadığı sonucuna ulaşılmıştır.</span></p>\n\n<p class=\"p_Normal\" style=\"text-indent: 74px;\"><span style=\"font-family: 'Times New Roman',Times,Georgia,serif;\">Bu durum karşısında, Adalet Bakanlığı Müfettişinin yaptığı incelemeler neticesinde yapılan tespitlere dayanılarak maddi olarak somut bilgi ve belge olmaksızın kesilen ve hukuki dayanağının da mahkememizce verilen 06.05.2008 tarih ve E:2007/1623, K:2008/653 sayılı karar ile ortadan kalkan dava konusu özel usulsüzlük cezasının iptali gerekir.</span></p>\n\n<p class=\"p_Normal\" style=\"text-indent: 74px;\"><span style=\"font-family: 'Times New Roman',Times,Georgia,serif;\">Açıklanan nedenlerle; davanın kabulü ile dava konusu özel usulsüzlük cezasının kaldırılmasına, aşağıda dökümü yapılan 36,20 YTL yargılama giderinin, davalı idareden alınarak davacıya verilmesine, artan posta avansının istemi halinde davacıya iadesine, işbu karara karşı kararın tebliğ tarihinden itibaren 30 gün içerisinde Bursa Bölge İdare Mahkemesi nezdinde itiraz yolu açık olmak üzere 07/05/2008 tarihinde karar verildi.</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"vergicezasi-1.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 20.08.2024</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:29:18.462555"
}