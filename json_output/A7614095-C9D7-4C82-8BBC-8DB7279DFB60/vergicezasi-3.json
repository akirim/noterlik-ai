{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\vergicezasi-3.html",
    "title": "VERGİ CEZASI-3",
    "description": "FİHRİST    DANIŞTAY KAR.   BÖLGE ADLİYE MAH. KAR.   YARGITAY KAR.   YEREL MAHKEME KAR.",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ VERGİ CEZASI-3 Email Gönder VERGİ CEZASI-3 << Fihrist-Ana sayfa >> VERGİ CEZASI-3 FİHRİST DANIŞTAY KAR.   BÖLGE ADLİYE MAH. KAR.   YARGITAY KAR.   YEREL MAHKEME KAR. T.C. BURSA 2. VERGİ MAHKEMESİ ESAS NO : 2015/221 KARAR NO : 2015/1452 DAVACI : *** NOTERİ DAVALI : BURSA VERGİ DAİRESİ BAŞKANLIĞI - BURSA DAVANIN ÖZETİ: Noterlik faaliyetinde bulunan davacının *** Noteri olarak görev yaptığı dönemde işi ile ilgili olmayan akaryakıt harcamalarını işi ile ilgili gider olarak yasal defterlerine kaydetmek suretiyle vergi zıyaına sebebiyet verdiğinin tespit edildiğinden bahisle adına 2009 takvim yılına ilişkin olarak resen tarh edilen vergi zıyaı cezalı gelir vergisinin; vergiyi doğuran olayın gerçek mahiyetinin araştırılmadığı, gerek adalet müfettişinin gerekse vergi dairesi müfettişinin tespitlerinin varsayıma dayandığı ve matrahlarının birbiriyle örtüşmediği, noterlik faaliyetinin daireleri içinde iş yapan meslek erbabı gibi düşünülerek araç giderlerinin standarda bağlanmak istenmesinin doğru olmadığı, serbest mesleğin gereği olan bazı durumların dikkate alınmadığı, 01.10.2009 tarihinden itibaren .. .'da ikamet ettiği, bazen hafta sonları işlemleri tamamlamak için ***’e gidildiği, izin dönemine rastlayan benzin giderlerinin sehven indirim konusu yapıldığının anlaşılması üzerine pişmanlık beyannamesi verilerek ödendiği, vergisel sorumluluklarını yerme getiren bir mükellef olduğu, işlemin yasal dayanaktan yoksun olduğu iddia edilerek kaldırılması istenilmektedir. SAVUNMANIN ÖZETİ: Usul yönünden, davanın *** Vergi Dairesi husumetiyle görülmesi gerektiği, esas yönünden ise, davacının 2009 yılında işi ile ilgili olmayan akaryakıt giderlerinin bulunduğunun hakkında düzenlenen vergi inceleme raporuyla tespit edilmesi üzerine dava konusu tarhiyatın yapıldığı, davacının da bir kısım giderlerinin işi ile ilgisi olmadığını kabul ederek düzeltme beyannamesi verdiği, serbest mesleğin gereği olan bazı durumların dikkate alınmadığı iddia edilmişse de burada ispat külfetinin iddia eden tarafa ait olduğu, dava dilekçesinde belirtilen iddiaların gerçekçi olmadığı, işlemin yasaya uygun olduğu ileri sürülerek davanın reddi gerektiği savunulmaktadır, TÜRK MİLLETİ ADINA Karar veren Vergi Mahkemesi Hakimliği'nce, dava dosyası incelenerek işin gereği düşünüldü: Davalı idarenin usule yönelik itirazı yerinde görülmeyerek işin esasının incelenmesine geçildi. Dava, noterlik faaliyetinde bulunan davacının *** Noteri olarak görev yaptığı dönemde işi ile ilgili olmayan akaryakıt harcamalarını işi ile ilgili gider olarak yasal defterlerine kaydetmek suretiyle vergi zıyaına sebebiyet verdiğinin tespit edildiğinden bahisle adına 2009 takvim yılına ilişkin olarak resen tarh edilen vergi zıyaı cezalı gelir vergisinin kaldırılması istemiyle açılmıştır. 213 sayılı Vergi Usul Kanunu'nun; 30. maddesinde; re’sen vergi tarhı, vergi matrahının tamamen veya kısmen defter kayıt ve belgelere veya kanuni ölçülere dayanılarak tespitine imkan bulunmayan hallerde takdir komisyonları tarafından takdir edilen veya vergi incelemesi yapmaya yetkili olanlarca düzenlenmiş vergi inceleme raporlarında belirtilen matrah veya matrah kısmı üzerinden vergi tarh edilmesi şeklinde tanımlandıktan sonra, inceleme raporunda bu maddeye göre belirlenen matrah veya matrah farkının re’sen tarh olunmuş sayılacağı belirtilmiş olup, anılan maddenin 4. bendinde; defter kayıtları ve bunlarla ilgili vesikaların, vergi matrahının doğru ve kesin olarak tespitine imkan vermeyecek derecede noksan, usulsüz ve karışık olması dolayısıyla ihtiyaca salih bulunmaması, 6. bendinde ise tutulması zorunlu olan defterlerin veya verilen beyannamelerin gerçek durumu yansıtmadığına dair delil bulunması durumları re’sen tarh sebepleri arasında sayılmış, 341. maddesinde, mükellefin veya sorumlunun vergilendirme ile ilgili ödevlerini zamanında yerine getirmemesi veya eksik yerine getirmesi yüzünden, verginin zamanında tahakkuk ettirilmemesi veya eksik tahakkuk ettirilmesi vergi zıyaı olarak tanımlanmış, 344/1. maddesinde 341. maddede yazılı hallerde vergi ziyama sebebiyet verildiği takdirde, mükellef veya sorumlu hakkında ziyaa uğratılan verginin bir katı tutarında vergi zıyaı cezası kesileceği kurala bağlanmıştır. Aynı Kanunun 3. maddesinin (B) fıkrasında; vergilendirmede, vergiyi doğuran olay ve bu olaya ilişkin muamelelerin gerçek mahiyetinin esas olduğu; gerçek mahiyetin, yemin hariç her türlü delille ispatlanabileceği, vergiyi doğuran olayla ilgisi tabi ve açık bulunmayan tanık ifadesinin ispatlama vasıtası olarak kullanılamayacağı, iktisadi, ticari ve teknik icaplara uymayan veya olayın özelliğine göre normal ve mutad olmayan bir durumun iddia olunması halinde, ispat külfetinin bunu iddia edene ait olduğu kurala bağlanmış, yine aynı Kanunun “vergi incelemesi” bölümünün “maksat” başlıklı 134. maddesinde; Vergi incelemesinden maksadın, ödenmesi gereken vergilerin doğruluğunu araştırmak, tespit etmek ve sağlamak olduğu belirtilmiştir. 193 Gelir Vergisi Kanunu'nun 40. maddesinin 1 numaralı bendinde ticari kazancın elde edilmesi ve idame ettirilmesi için yapılan genel giderlerin, safı kazancın tespitinde gider olarak indirilmesinin kabul edileceği, 68. maddesinin 1. fıkrasının I numaralı bendinde mesleki kazancın elde edilmesi ve idame ettirilmesi için ödenen genel giderlerin, 2 numaralı bendinde hizmetli ve işçilerin iş yerinde veya iş yerinin müştemilatındaki iaşe ve ibate giderleri, tedavi ve ilaç giderleri, sigorta primleri ve emekli aidatı ile 27. maddede yazılı giyim giderlerinin, 3 numaralı bendinde mesleki faaliyetle ilgili seyahat ve ikamet giderlerinin (seyahat maksadının gerektirdiği süre ile sınırlı olmak şartıyla) 5 numaralı bendinde kiralanan veya envantere dahil olan ve işte kullanılan taşıtların giderlerinin, 7 numaralı bendinde ise mesleki faaliyetin ifası için ödenen mal ve hizmet alım bedellerinin serbest meslek kazancının tespitinde gider olarak hasılattan indirileceği kurala bağlanmıştır. Dosyanın incelenmesinden; noterlik faaliyetinde bulunan davacının 2009 takvim yılı işlemlerinin Adalet Müfettişliğinin 10.02.2014 tarih vel0/02-6 sayılı yazısında belirtilen hususlarla ilgili olarak katma değer vergisi yönünden incelenmesi sonucunda hakkında 18.11.2014 tarih ve 2014-A-397/68 sayılı vergi inceleme raporu düzenlendiği, bu raporda davacının **** Noteri olarak görev yaptığı dönemde işi ile ilgili olmayan akaryakıt harcamalarını işi ile ilgili gider olarak yasal defterlerine kaydetmek suretiyle vergi ziyama sebebiyet verdiğinin tespit edildiği, 2009 takvim yılı işlemlerinin gelir vergisi yönünden incelenmesi sonucunda düzenlenen ***tarih ve 2014-A-397/69 sayılı vergi inceleme raporunda ise; 2014-A-397/68 sayılı tespit edilen hususlar birlikte değerlendirilerek gelir vergisi matrah farkının döneminde beyan olunan matraha eklenerek hesaplanan 1.319,07 TL gelir vergisinin tarh edilmesi ve bir kat vergi zıyaı cezası kesilmesi gerektiği sonucuna varıldığı, söz: konusu tespitler doğrultusunda da dava konusu cezalı tarhiyatın yapıldığı anlaşılmaktadır. Dava dosyasındaki bilgi ve belgeler ile davacı hakkında düzenlenen 18.11.2014 tarih ve 18.11.2014 tarih ve 2014-A-397/68-69 sayılı vergi inceleme raporları birlikte incelendiğinde, davacının işi ile ilgili olmadığı iddia edilen giderleriyle ilgili olarak somut bir tespit yapılmadığı, anılan raporlarda varsayımlara dayalı olarak bir tespit ve hesaplama yapıldığı anlaşıldığından, dava konusu cezalı tarhiyatta hukuka uyarlılık bulunmadığı sonucuna varılmıştır. Açıklanan nedenlerle; davanın kabulüne, dava konusu vergi zıyaı cezalı gelir vergisi tarhiyatının kaldırılmasına, aşağıda dökümü yapılan 69,30 TL yargılama giderinin davalı idareden alınarak davacıya ödenmesine, artan posta avansının kararın kesinleşmesinden sonra davacıya iadesine, kararın tebliğ tarihini izleyen günden itibaren 30 gün içerisinde Bursa Bölge İdare Mahkemesi'ne itiraz yolu açık olmak üzere, 23/11/2015 tarihinde karar verildi. Güncelleme: 20.08.2024 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "VERGİ CEZASI-3",
        "id": "",
        "class": [
          "p_Heading1"
        ]
      },
      {
        "level": 1,
        "text": "BURSA 2. VERGİ MAHKEMESİ",
        "id": "",
        "class": [
          "p_Heading1"
        ]
      },
      {
        "level": 1,
        "text": "ESAS NO : 2015/221",
        "id": "",
        "class": [
          "p_Heading1"
        ]
      },
      {
        "level": 1,
        "text": "KARAR NO : 2015/1452",
        "id": "",
        "class": [
          "p_Heading1"
        ]
      },
      {
        "level": 1,
        "text": "DAVACI : *** NOTERİ",
        "id": "",
        "class": [
          "p_Heading1"
        ]
      },
      {
        "level": 1,
        "text": "DAVALI : BURSA VERGİ DAİRESİ BAŞKANLIĞI - BURSA",
        "id": "",
        "class": [
          "p_Heading1"
        ]
      },
      {
        "level": 1,
        "text": "DAVANIN ÖZETİ: Noterlik faaliyetinde bulunan davacının *** Noteri olarak görev yaptığı dönemde işi ile ilgili olmayan akaryakıt harcamalarını işi ile ilgili gider olarak yasal defterlerine kaydetmek suretiyle vergi zıyaına sebebiyet verdiğinin tespit edildiğinden bahisle adına 2009 takvim yılına ilişkin olarak resen tarh edilen vergi zıyaı cezalı gelir vergisinin; vergiyi doğuran olayın gerçek mahiyetinin araştırılmadığı, gerek adalet müfettişinin gerekse vergi dairesi müfettişinin tespitlerinin varsayıma dayandığı ve matrahlarının birbiriyle örtüşmediği, noterlik faaliyetinin daireleri içinde iş yapan meslek erbabı gibi düşünülerek araç giderlerinin standarda bağlanmak istenmesinin doğru olmadığı, serbest mesleğin gereği olan bazı durumların dikkate alınmadığı, 01.10.2009 tarihinden itibaren .. .'da ikamet ettiği, bazen hafta sonları işlemleri tamamlamak için ***’e gidildiği, izin dönemine rastlayan benzin giderlerinin sehven indirim konusu yapıldığının anlaşılması üzerine pişmanlık beyannamesi verilerek ödendiği, vergisel sorumluluklarını yerme getiren bir mükellef olduğu, işlemin yasal dayanaktan yoksun olduğu iddia edilerek kaldırılması istenilmektedir.",
        "id": "",
        "class": [
          "p_Heading1"
        ]
      },
      {
        "level": 1,
        "text": "SAVUNMANIN ÖZETİ: Usul yönünden, davanın *** Vergi Dairesi husumetiyle görülmesi gerektiği, esas yönünden ise, davacının 2009 yılında işi ile ilgili olmayan akaryakıt giderlerinin bulunduğunun hakkında düzenlenen vergi inceleme raporuyla tespit edilmesi üzerine dava konusu tarhiyatın yapıldığı, davacının da bir kısım giderlerinin işi ile ilgisi olmadığını kabul ederek düzeltme beyannamesi verdiği, serbest mesleğin gereği olan bazı durumların dikkate alınmadığı iddia edilmişse de burada ispat külfetinin iddia eden tarafa ait olduğu, dava dilekçesinde belirtilen iddiaların gerçekçi olmadığı, işlemin yasaya uygun olduğu ileri sürülerek davanın reddi gerektiği savunulmaktadır,",
        "id": "",
        "class": [
          "p_Heading1"
        ]
      },
      {
        "level": 1,
        "text": "TÜRK MİLLETİ ADINA",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fvergicezasi-3.html",
        "title": "",
        "target": "",
        "type": "internal"
      },
      {
        "text": "VERGİ CEZASI-3",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?vergicezasi-3.html",
        "title": "",
        "target": "_top",
        "type": "internal"
      },
      {
        "text": "FİHRİST",
        "href": "fihrist.html",
        "title": "Noterlik Rehberi Ana Sayfa",
        "target": "",
        "type": "internal"
      },
      {
        "text": "DANIŞTAY KAR",
        "href": "danistay-kararlari.html",
        "title": "",
        "target": "",
        "type": "internal"
      },
      {
        "text": "BÖLGE ADLİYE MAH. KAR",
        "href": "bolge-adliye-mah-kararlari.html",
        "title": "",
        "target": "",
        "type": "internal"
      },
      {
        "text": "YARGITAY KAR",
        "href": "yargitay-kararlari.html",
        "title": "",
        "target": "",
        "type": "internal"
      },
      {
        "text": "YEREL MAHKEME KAR",
        "href": "yerel-mahkeme-kararlari.html",
        "title": "",
        "target": "",
        "type": "internal"
      },
      {
        "text": "Güncelleme: 20.08.2024",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "VERGİ CEZASI-3"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>VERGİ CEZASI-3</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"FİHRİST &nbsp; &nbsp;DANIŞTAY KAR. &nbsp; BÖLGE ADLİYE MAH. KAR. &nbsp; YARGITAY KAR. &nbsp; YEREL MAHKEME KAR. &nbsp;&nbsp;\" />\n\n   <link rel=\"canonical\" content=\"noterlikrehberi.net/rehber/index.html?vergicezasi-3.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"vergicezasi-3.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"VERGİ CEZASI-3\",\n\n   mailsubject: \"Tavsiye: Noterlik Rehberi - VERGİ CEZASI-3\",\n\n   sharesubject: \"Noterlik Rehberi - VERGİ CEZASI-3\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"VERGICEZASI-3\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"vergicezasi-3.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?vergicezasi-3.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?vergicezasi-3.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?vergicezasi-3.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?vergicezasi-3.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fvergicezasi-3.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>VERGİ CEZASI-3</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?vergicezasi-3.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">VERGİ CEZASI-3</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p class=\"p_Arial12\" style=\"text-align: center; page-break-inside: avoid; page-break-after: avoid;\"><span class=\"f_Arial12\" style=\"font-size: 13px; font-weight: bold;\"><a href=\"fihrist.html\" class=\"topiclink\" title=\"Noterlik Rehberi Ana Sayfa\">FİHRİST</a> &nbsp;  <a href=\"danistay-kararlari.html\" class=\"topiclink\">DANIŞTAY KAR</a>. &nbsp; <a href=\"bolge-adliye-mah-kararlari.html\" class=\"topiclink\">BÖLGE ADLİYE MAH. KAR</a>. &nbsp; <a href=\"yargitay-kararlari.html\" class=\"topiclink\">YARGITAY KAR</a>. &nbsp; <a href=\"yerel-mahkeme-kararlari.html\" class=\"topiclink\">YEREL MAHKEME KAR</a>. &nbsp; </span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Arial12\">&nbsp;</span></p>\n\n<p class=\"p_Arial12\" style=\"page-break-inside: avoid; page-break-after: avoid;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">T.C.</span></p>\n\n<h1 class=\"p_Heading1\" style=\"text-align: left; line-height: 1.40; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">BURSA 2. VERGİ MAHKEMESİ</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">ESAS NO : 2015/221</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">KARAR NO : 2015/1452</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">DAVACI : </span><span style=\"font-family: 'Times New Roman',Times,Georgia,serif;\">*** NOTERİ</span></h1>\n\n<h1 class=\"p_Heading1\" style=\"text-align: left; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">DAVALI : </span><span style=\"font-family: 'Times New Roman',Times,Georgia,serif;\">BURSA VERGİ DAİRESİ BAŞKANLIĞI - BURSA</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">DAVANIN ÖZETİ: Noterlik faaliyetinde bulunan davacının *** Noteri olarak görev yaptığı dönemde işi ile ilgili olmayan akaryakıt harcamalarını işi ile ilgili gider olarak yasal defterlerine kaydetmek suretiyle vergi zıyaına sebebiyet verdiğinin tespit edildiğinden bahisle </span><span style=\"font-family: 'Times New Roman',Times,Georgia,serif;\">adına 2009 takvim yılına ilişkin olarak resen tarh edilen vergi zıyaı cezalı gelir vergisinin; vergiyi doğuran olayın gerçek mahiyetinin araştırılmadığı, gerek adalet müfettişinin gerekse vergi dairesi müfettişinin tespitlerinin varsayıma dayandığı ve matrahlarının birbiriyle örtüşmediği, noterlik faaliyetinin daireleri içinde iş yapan meslek erbabı gibi düşünülerek araç giderlerinin standarda bağlanmak istenmesinin doğru olmadığı, serbest mesleğin gereği olan bazı durumların dikkate alınmadığı, 01.10.2009 tarihinden itibaren .. .'da ikamet ettiği, bazen hafta sonları işlemleri tamamlamak için ***’e gidildiği, izin dönemine rastlayan benzin giderlerinin sehven indirim konusu yapıldığının anlaşılması üzerine pişmanlık beyannamesi verilerek ödendiği, vergisel sorumluluklarını yerme getiren bir mükellef olduğu, işlemin yasal dayanaktan yoksun olduğu iddia edilerek kaldırılması istenilmektedir.</span></h1>\n\n<h1 class=\"p_Heading1\" style=\"text-align: justify; margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">SAVUNMANIN ÖZETİ: </span><span style=\"font-family: 'Times New Roman',Times,Georgia,serif;\">Usul yönünden, davanın *** Vergi Dairesi husumetiyle görülmesi gerektiği, esas yönünden ise, davacının 2009 yılında işi ile ilgili olmayan akaryakıt giderlerinin bulunduğunun hakkında düzenlenen vergi inceleme raporuyla tespit edilmesi üzerine dava konusu tarhiyatın yapıldığı, davacının da bir kısım giderlerinin işi ile ilgisi olmadığını kabul ederek düzeltme beyannamesi verdiği, serbest mesleğin gereği olan bazı durumların dikkate alınmadığı iddia edilmişse de burada ispat külfetinin iddia eden tarafa ait olduğu, dava dilekçesinde belirtilen iddiaların gerçekçi olmadığı, işlemin yasaya uygun olduğu ileri sürülerek davanın reddi gerektiği savunulmaktadır,</span></h1>\n\n<h1 class=\"p_Heading1\" style=\"margin: 19px 0 0 0;\"><span class=\"f_Heading1\" style=\"font-family: 'Times New Roman',Times,Georgia,serif; color: #000000; letter-spacing: 0;\">TÜRK MİLLETİ ADINA</span></h1>\n\n<p class=\"p_Normal\" style=\"text-indent: 72px; margin: 19px 0 0 0;\"><span style=\"font-family: 'Times New Roman',Times,Georgia,serif;\">Karar veren Vergi Mahkemesi Hakimliği'nce, dava dosyası incelenerek işin gereği düşünüldü:</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">Davalı idarenin usule yönelik itirazı yerinde görülmeyerek işin esasının incelenmesine geçildi. Dava, noterlik faaliyetinde bulunan davacının *** Noteri olarak görev yaptığı dönemde işi ile ilgili olmayan akaryakıt harcamalarını işi ile ilgili gider olarak yasal defterlerine kaydetmek suretiyle vergi zıyaına sebebiyet verdiğinin tespit edildiğinden bahisle adına 2009 takvim yılına ilişkin olarak resen tarh edilen vergi zıyaı cezalı gelir vergisinin kaldırılması istemiyle açılmıştır.</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">213 sayılı Vergi Usul Kanunu'nun; 30. maddesinde; re’sen vergi tarhı, vergi matrahının tamamen veya kısmen defter kayıt ve belgelere veya kanuni ölçülere dayanılarak tespitine imkan bulunmayan hallerde takdir komisyonları tarafından takdir edilen veya vergi incelemesi yapmaya yetkili olanlarca düzenlenmiş vergi inceleme raporlarında belirtilen matrah veya matrah kısmı üzerinden vergi tarh edilmesi şeklinde tanımlandıktan sonra, inceleme raporunda bu maddeye göre belirlenen matrah veya matrah farkının re’sen tarh olunmuş sayılacağı belirtilmiş olup, anılan maddenin 4. bendinde; defter kayıtları ve bunlarla ilgili vesikaların, vergi matrahının doğru ve kesin olarak tespitine imkan vermeyecek derecede noksan, usulsüz ve karışık olması dolayısıyla ihtiyaca salih bulunmaması, 6. bendinde ise tutulması zorunlu olan defterlerin veya verilen beyannamelerin gerçek durumu yansıtmadığına dair delil</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">bulunması durumları re’sen tarh sebepleri arasında sayılmış, 341. maddesinde, mükellefin veya sorumlunun vergilendirme ile ilgili ödevlerini zamanında yerine getirmemesi veya eksik yerine getirmesi yüzünden, verginin zamanında tahakkuk ettirilmemesi veya eksik tahakkuk ettirilmesi vergi zıyaı olarak tanımlanmış, 344/1. maddesinde 341. maddede yazılı hallerde vergi ziyama sebebiyet verildiği takdirde, mükellef veya sorumlu hakkında ziyaa uğratılan verginin bir katı tutarında vergi zıyaı cezası kesileceği kurala bağlanmıştır.</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">Aynı Kanunun 3. maddesinin (B) fıkrasında; vergilendirmede, vergiyi doğuran olay ve bu olaya ilişkin muamelelerin gerçek mahiyetinin esas olduğu; gerçek mahiyetin, yemin hariç her türlü delille ispatlanabileceği, vergiyi doğuran olayla ilgisi tabi ve açık bulunmayan tanık ifadesinin ispatlama vasıtası olarak kullanılamayacağı, iktisadi, ticari ve teknik icaplara uymayan veya olayın özelliğine göre normal ve mutad olmayan bir durumun iddia olunması halinde, ispat külfetinin bunu iddia edene ait olduğu kurala bağlanmış, yine aynı Kanunun “vergi incelemesi” bölümünün “maksat” başlıklı 134. maddesinde; Vergi incelemesinden maksadın, ödenmesi gereken vergilerin doğruluğunu araştırmak, tespit etmek ve sağlamak olduğu belirtilmiştir.</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">193 Gelir Vergisi Kanunu'nun 40. maddesinin 1 numaralı bendinde ticari kazancın elde edilmesi ve idame ettirilmesi için yapılan genel giderlerin, safı kazancın tespitinde gider olarak indirilmesinin kabul edileceği, 68. maddesinin 1. fıkrasının I numaralı bendinde mesleki kazancın elde edilmesi ve idame ettirilmesi için ödenen genel giderlerin, 2 numaralı bendinde hizmetli ve işçilerin iş yerinde veya iş yerinin müştemilatındaki iaşe ve ibate giderleri, tedavi ve ilaç giderleri, sigorta primleri ve emekli aidatı ile 27. maddede yazılı giyim giderlerinin, 3 numaralı bendinde mesleki faaliyetle ilgili seyahat ve ikamet giderlerinin (seyahat maksadının gerektirdiği süre ile sınırlı olmak şartıyla) 5 numaralı bendinde kiralanan veya envantere dahil olan ve işte kullanılan taşıtların giderlerinin, 7 numaralı bendinde ise mesleki faaliyetin ifası için ödenen mal ve hizmet alım bedellerinin serbest meslek kazancının tespitinde gider olarak hasılattan indirileceği kurala bağlanmıştır.</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">Dosyanın incelenmesinden; noterlik faaliyetinde bulunan davacının 2009 takvim yılı işlemlerinin Adalet Müfettişliğinin 10.02.2014 tarih vel0/02-6 sayılı yazısında belirtilen hususlarla ilgili olarak katma değer vergisi yönünden incelenmesi sonucunda hakkında 18.11.2014 tarih ve 2014-A-397/68 sayılı vergi inceleme raporu düzenlendiği, bu raporda davacının **** Noteri olarak görev yaptığı dönemde işi ile ilgili olmayan akaryakıt harcamalarını işi ile ilgili gider olarak yasal defterlerine kaydetmek suretiyle vergi ziyama sebebiyet verdiğinin tespit edildiği, 2009 takvim yılı işlemlerinin gelir vergisi yönünden incelenmesi sonucunda düzenlenen ***tarih ve 2014-A-397/69 sayılı vergi inceleme raporunda ise; 2014-A-397/68 sayılı tespit edilen hususlar birlikte değerlendirilerek gelir vergisi matrah farkının döneminde beyan olunan matraha eklenerek hesaplanan 1.319,07 TL gelir vergisinin tarh edilmesi ve bir kat vergi zıyaı cezası kesilmesi gerektiği sonucuna varıldığı, söz: konusu tespitler doğrultusunda da dava konusu cezalı tarhiyatın yapıldığı anlaşılmaktadır.</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">Dava dosyasındaki bilgi ve belgeler ile davacı hakkında düzenlenen 18.11.2014 tarih ve 18.11.2014 tarih ve 2014-A-397/68-69 sayılı vergi inceleme raporları birlikte incelendiğinde, davacının işi ile ilgili olmadığı iddia edilen giderleriyle ilgili olarak somut bir tespit yapılmadığı, anılan raporlarda varsayımlara dayalı olarak bir tespit ve hesaplama yapıldığı anlaşıldığından, dava konusu cezalı tarhiyatta hukuka uyarlılık bulunmadığı sonucuna varılmıştır.</span></p>\n\n<p class=\"p_Normal\" style=\"text-indent: 72px;\"><span style=\"font-family: 'Times New Roman',Times,Georgia,serif;\">Açıklanan nedenlerle; davanın kabulüne, dava konusu vergi zıyaı cezalı gelir vergisi tarhiyatının kaldırılmasına, aşağıda dökümü yapılan 69,30 TL yargılama giderinin davalı idareden alınarak davacıya ödenmesine, artan posta avansının kararın kesinleşmesinden sonra davacıya iadesine, kararın tebliğ tarihini izleyen günden itibaren 30 gün içerisinde Bursa Bölge İdare Mahkemesi'ne itiraz yolu açık olmak üzere, 23/11/2015 tarihinde karar verildi.</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"vergicezasi-3.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 20.08.2024</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:29:18.668219"
}