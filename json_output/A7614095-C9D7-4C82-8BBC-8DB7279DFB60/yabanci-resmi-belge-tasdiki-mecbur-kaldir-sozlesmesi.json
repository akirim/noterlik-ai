{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\yabanci-resmi-belge-tasdiki-mecbur-kaldir-sozlesmesi.html",
    "title": "YABANCI RESMİ BELGE TASDİKİ MECBUR KALDIRILMASI SÖZLEŞMESİ",
    "description": "İşbu Sözleşmeyi imzalayan Devletler, Yabancı resmi belgelerin diplomasi veya konsolosluk temsilciliklerince tasdiki mecburiyetinin kaldırılması isteği ile, Bu konuda bir sözle",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ YABANCI RESMİ BELGE TASDİKİ MECBUR KALDIRILMASI SÖZLEŞMESİ Email Gönder YABANCI RESMİ BELGE TASDİKİ MECBUR KALDIRILMASI SÖZLEŞMESİ << Fihrist-Ana sayfa >> YABANCI RESMİ BELGELERİN TASDİKİ MECBURİYETİNİN KALDIRILMASI SÖZLEŞMESİ KANUN-YÖNETMELİK V.S    TEBLİĞ-GEN- BAKANLIKLARA AİT     İSTİSNA-MUAFİYETLER    T.N.B MEVZUATI İşbu Sözleşmeyi imzalayan Devletler, Yabancı resmi belgelerin diplomasi veya konsolosluk temsilciliklerince tasdiki mecburiyetinin kaldırılması isteği ile, Bu konuda bir sözleşme yapmayı kararlaştırmışlar ve aşağıdaki hükümler üzerinde anlaşmışlardır: Madde 1 İşbu Sözleşme, Akit Devletlerden birinin ülkesinde düzenlenmiş olup da diğer bir Akit Devlet ülkesinde kullanılacak olan resmi belgelere uygulanır. İşbu Sözleşme’nin amaçları bakımından, aşağıdaki belgeler resmi belge sayılır: a) Savcı, zabıt katibi veya adliye memuru tarafından verilmiş belgeler de dahil olmak üzere, Devletin bir yargı organına veya mahkemesine bağlı bir makam veya görevli memur tarafından düzenlenmiş olan belgeler, b) İdari belgeler, c) Noter senetleri, d) Kişilerce özel sıfatla imzalanmış belgeler üzerine konulmuş olup belgenin kaydının veya belirli bir tarihte mevcut olduğunun ve imzaların doğruluğunun resmi makam ve noterlerce tasdiki gibi resmi beyanlar. Bununla birlikte, işbu Sözleşme: a) Diplomasi veya konsolosluk memurları tarafından düzenlenmiş belgelerle, b) Ticaret veya gümrük işlemleriyle doğrudan doğruya ilgili olan idari belgelere, Uygulanmaz. Madde 2 Akit Devletlerden her biri, bu Sözleşmenin uygulama alanına giren ve kendi ülkesinde kullanılacak olan belgeleri tasdik işleminden bağışık tutacaktır. Bu Sözleşmenin amaçlan bakımından, tasdik işleminden, yalnız, belgenin kullanıldığı ül­kenin diplomasi veya konsolosluk memurları tarafından belgedeki imzanın doğruluğunun, belgeyi imzalayan kişinin hangi sıfatla imzaladığının veya gerekirse üzerin deki mühür veya damganın aslı ile aynı olduğunun teyidi işlemi anlaşılır. Madde 3 İmzanın doğruluğunun, belgeyi imzalayan kişinin sıfatının ve gerektiğinde, bu belge üzerindeki mühür veya damganın aslı ile aynı olduğunun teyidi için zorunlu görülebilecek tek işlem 4 üncü maddede tanımlanan tasdik şerhinin belgenin verildiği Devlet yetkili makamınca bu belgeye konulmasından ibarettir. Ancak, yukarıdaki fıkrada belirtilen işleme uyulması, gerek belgenin kullanıldığı ülkede yürürlükte bulunan yasa, yönetmelik veya uygulamalarla, gerekse iki veya daha çok Akit Devlet arasındaki bir anlaşma ile böyle bir işlemin kaldırılmış, basitleştirilmiş veya tasdikten tüm bağışık tutulmuş olması hallerinde istenemez. Madde 4 3 üncü maddenin 1 nci fıkrasında öngörülen tasdik şerhi, bizzat belgenin veya buna eklenecek bir kağıdın üzerine konulacaktır; bu şerh işbu Sözleşmeye ekli örneğe uygun olmalıdır. Bununla birlikte, tasdik şerhi, bunu koyan makamın resmi dilinde yazılabilir. Bu tasdik şerhinde yeralan kayıtlar ikinci bir dilde de olabilir. Ancak, tasdik şerhinin, «Apostille Convention de La Haye Du 5 Octobre 1961» başlığı Fransızca olarak belirtilmelidir. Madde 5 Tasdik şerhi, belgede imzası bulunan veya belgeyi getiren kişinin isteği üzerine verilir. Usulüne uygun biçimde doldurulan tasdik şerhi, imzanın doğruluğunu, belgeyi imzalayan kişinin hangi sıfatla imzaladığını ve gerektiğinde, belge üzerindeki mühür veya damganın aslı ile aynı olduğunu teyid eder. Tasdik şerhi üzerindeki imza, mühür veya damga her türlü doğrulama işleminden bağışıktır. Madde 6 Her Akit Devlet, 3 üncü maddenin l nci fıkrasında öngörülen tasdik şerhini vermek üzere yetkili kılınan makamları belirleyecektir. Her Akit Devlet, bu görevlendirmeyi, onay veya katılma belgesini veya Sözleşmenin ülkesel kapsam bildirimini verirken Hollanda Dışişleri Bakanlığına bildirecektir. Bu makamların görevlendirilmesinde yapılacak her değişiklikten Hollanda Dışişleri Bakanlığına ayrıca bilgi verilecektir. Madde 7 6 nci madde uyarınca görevlendirilen makamlardan her biri verilen tasdik şerhlerinin kaydedileceği ve aşağıdaki bilgileri içeren bir kayıt defteri veya fiş endeksi tutmak zorundadır: a) Tasdik şerhlerinin sıra numarası ve tarihi, b) Resmi belgeyi imzalayan kişinin adı ve ne sıfatla imzaladığı veya, imzasız olan belgeler için, mühür veya damgayı koyan makamın belirtilmesi. Tasdik şerhini vermiş olan makam, ilgililerden herhangi birinin istemi üzerine, şerh üzerinde gösterilen bilgilerin kayıt defteri veya fiş endeksindeki kayıtlara uygun olup olmadığım incelemekle yükümlüdür. Madde 8 İki veya daha çok Akit Devlet arasında bir imza, mühür veya damganın tasdikini belirli formalitelere bağlı tutan hükümler içeren bir andlaşma, sözleşme veya anlaşma bulunduğu takdirde, işbu Sözleşme, ancak o hükümlerin, 3. ve 4 ncü maddelerde öngörülen formalitelerden daha katı olması halinde, sözkonusu hükümle­rin yerine geçer. Madde 9 Her Akit Devlet, işbu Sözleşmede tasdik bağışıklığının öngördüğü hallerde kendi diplomasi veya konsolosluk memurlarınca tasdik işlemi yapılmamasını sağlamak üzere gerekli önlemleri alacaktır. Madde 10 İşbu Sözleşme, Lahey Devletler özel Hukuku Konferansının 9’uncu Dönem toplantısında temsil edilen Devletler ile İrlanda, İzlanda, Liechtenstein ve Türkiye’nin imzasına açıktır. Sözleşme onaylanacak ve onay belgeleri Hollanda Dışişleri Bakanlığına verilecektir. Madde 11 İşbu Sözleşme, 10 ncu maddenin 2 nci fıkrasında öngörülen üçüncü onay belgesinin verilmesinden sonraki altmışıncı gün yürürlüğe girecektir. Sözleşme, daha sonra onaylayan her imzacı Devlet için, onay belgesinin verilmesinden sonraki altmışıncı gün yürürlüğe girecektir. Madde 12 10 ncu maddede belirtilmeyen her Devlet, 11 nci maddenin 1 nci fıkrası gereğince yürürlüğe girmesinden sonra, işbu Sözleşmeye katılabilecektir. Katılma belgesi Hollanda Dışişleri Bakanlığına verilecektir. Katılma, ancak Katılan Devlet ile bu katılmaya 15 nci maddenin (d) bendin­de öngörülen bildirimin alınmasından sonra altı ay içinde itirazda bulunmayan Akit Devletler arasındaki ilişkiler bakımından geçerli olacaktır. Böyle bir itiraz Hollanda Dışişleri Bakanlığına bildirilecektir. Sözleşme, katılan Devlet ile katılmaya itiraz etmeyen Devletler arasında, bir Önceki fıkrada sözü edilen altı aylık sürenin bitiminden sonraki altmışıncı gün yürürlüğe girecektir. Madde 13 Her Devlet; imza, onay veya katılma sırasında işbu Sözleşmenin uluslararası alanda temsil ettiği toprakların tümünde veya içlerinden birinde veya birçoğunda yürürlükte olacağını beyan edebilir. Bu bildirim Sözleşmenin anılan Devlet için yürürlüğe girdiği anda geçerlik kazanacaktır. Daha sonra bu nitelikteki her kapsam genişletme bildirimi Hollanda Dışişleri Bakanlığına verilecektir. Kapsam genişletme bildirimi, Sözleşmeyi daha önce imzalamış ve onaylamış bir Devlet tarafından yapıldığında, Sözleşme, bu bildirimde belirtilen topraklar için 11 nci madde uyarınca yürürlüğe girecektir. Kapsam genişletme bildirimi, Sözleşmeye katılmış bir Devlet tarafından yapıldığında, Sözleşme bu bildirimde belirtilen topraklar için 12 nci madde hükümleri uyarınca yürürlüğe girecektir. Madde 14 İşbu Sözleşme, 11nci maddenin 1nci fıkrası uyarınca yürürlüğe girdiği tarihten başlayarak beş yıllık bir süre için yürürlükte kalacak ve Sözleşmeyi sonradan onaylayan veya katılan Devletler için de aynı hüküm geçerli olacaktır. Sözleşme feshedilmedikçe her beş yılda bir kendiliğinden yenilenmiş olacaktır. Sözleşmenin feshi, beş yıllık sürenin bitiminden en az altı ay önce, Hollanda Dışişleri Bakanlığına bildirilecektir. Fesih Sözleşmenin uygulandığı ülkelerden bir bölümü ile sınırlı tutulabilecektir. Sözleşmenin feshi, yalnız böyle bir bildirimde bulunacak olan Devlet bakımından geçerlik taşıyacaktır. Sözleşme, diğer Akit Devletler bakımından yürürlükte kalacaktır. Madde 15 Hollanda Dışişleri Bakanlığı, 10 ncu maddede belirtilen Devletler ile 12 nci madde hükümleri uyarınca Sözleşmeye sonradan katılacak olan Devletlere aşağıdaki hususları bildirecektir: a) 6 nci maddenin 2 nci fıkrasında yeralan bildirimler, b) 10 ncu maddede belirtilen imza ve onaylar, c) 11 nci maddenin l nci fıkrası uyarınca işbu Sözleşmenin yürürlüğe gireceği tarih, d) 12 nci maddede belirtilen katılmalar ve itirazlar ile katılmaların geçerlik kazanacağı tarihler, e) 13 ncü maddede belirtilen kapsam genişletme bildirimleri ve bunların geçerlik kazanacağı tarihler, f) 14 ncü maddenin 3 ncü fıkrasında belirtilen fesih bildirimleri. Bu hükümlerin tanıtı olmak üzere, usulüne uygun olarak yetkili kılınmış aşağıda imzası bulunanlar bu Sözleşmeyi imzalamışlardır. Lahey’de 5 Ekim 1961 günü, aslı Hollanda Hükümeti arşivlerine konulmak ve tasdikli birer örneği, Lahey Devletlerarası özel Hukuku Konferansının 9. Dönem Toplantısında temsil edilmiş olan Devletlerden her biri ile İrlanda, İzlanda, Liechtenstein ve Türkiye’ye diplomatik yoldan iletilmek ve metinler arasında ayrılık halinde Fransızca metin temel alınmak üzere, Fransızca ve İngilizce olarak tek nüsha halinde düzenlenmiştir. - Tasdik Şerhi Örneği - ( Apostille ) Tasdik Şerhi en az 9 cm. kenarlı  kare biçiminde olacaktır. TASDİK ŞERHİ ( 5 Ekim 1961 Tarihli Lahey Sözleşmesi) ( APOSTILLE ) ( Convention de La Haye du  5 Octobre 1961 ) 1 -  Ülke TÜRKİYE - LA TURQUIE İşbu resmi belge 2 -.............................. tarafından  imzalanmıştır. 3 -  İmzalayanın sıfatı ....................................dır. 4 -  .............'nin mühür / damgasını taşımaktadır. TASDİK 5 -  ............................................................ ' da 6 -  ......................................................    günü 7 -  ........................................  tarafından 8 -  No  ............... ile tasdik edilmiştir. 9 -  Mühür / Damga                       10 -  İmza Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fyabanci-resmi-belge-tasdiki-mecbur-kaldir-sozlesmesi.html",
        "title": "",
        "target": "",
        "type": "internal"
      },
      {
        "text": "YABANCI RESMİ BELGE TASDİKİ MECBUR KALDIRILMASI SÖZLEŞMESİ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?yabanci-resmi-belge-tasdiki-mecbur-kaldir-sozlesmesi.html",
        "title": "",
        "target": "_top",
        "type": "internal"
      },
      {
        "text": "YABANCI RESMİ BELGELERİN TASDİKİ MECBURİYETİNİN KALDIRILMASI SÖZLEŞMESİ",
        "href": "http://www.uhdigm.adalet.gov.tr/sozlesmeler/coktaraflisoz/lahey/turkce_lah12.pdf",
        "title": "",
        "target": "_blank",
        "type": "external"
      },
      {
        "text": "KANUN-YÖNETMELİK V.S",
        "href": "kanun-yonetmelik-dizini.html",
        "title": "KANUN-YÖNETMELİK TÜZÜK V.S DİZİNİ",
        "target": "",
        "type": "internal"
      },
      {
        "text": "TEBLİĞ-GEN- BAKANLIKLARA AİT",
        "href": "tebligler-geneleler-dizini-bakanliklara-ait.html",
        "title": "TEBLİĞ-GEN- BAKANLIKLARA AİT ",
        "target": "",
        "type": "internal"
      },
      {
        "text": "İSTİSNA-MUAFİYETLER",
        "href": "istisna-muafiyet-dizini.html",
        "title": "İSTİSNA-MUAFİYETLER DİZİNİ",
        "target": "",
        "type": "internal"
      },
      {
        "text": "T.N.B MEVZUATI",
        "href": "tnb-mevzuati.html",
        "title": "T.N.B MEVZUATI DİZİNİ",
        "target": "",
        "type": "internal"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [
      {
        "headers": [],
        "rows": [
          [
            "TASDİK ŞERHİ\n( 5 Ekim 1961 Tarihli Lahey Sözleşmesi)\n \n( APOSTILLE )\n( Convention de La Haye du  5 Octobre 1961 )\n \n          1 -  Ülke TÜRKİYE - LA TURQUIE\n                 İşbu resmi belge\n          2 -.............................. tarafından  imzalanmıştır.\n          3 -  İmzalayanın sıfatı ....................................dır.\n          4 -  .............'nin mühür / damgasını taşımaktadır.\n \nTASDİK\n          5 -  ............................................................ ' da\n          6 -  ......................................................    günü\n          7 -  ........................................  tarafından\n          8 -  No  ............... ile tasdik edilmiştir.\n \n          9 -  Mühür / Damga                       10 -  İmza"
          ]
        ],
        "caption": ""
      }
    ],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "YABANCI RESMİ BELGE TASDİKİ MECBUR KALDIRILMASI SÖZLEŞMESİ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>YABANCI RESMİ BELGE TASDİKİ MECBUR KALDIRILMASI SÖZLEŞMESİ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"İşbu Sözleşmeyi imzalayan Devletler, Yabancı resmi belgelerin diplomasi veya konsolosluk temsilciliklerince tasdiki mecburiyetinin kaldırılması isteği ile, Bu konuda bir sözle\" />\n\n   <link rel=\"canonical\" content=\"noterlikrehberi.net/rehber/index.html?yabanci-resmi-belge-tasdiki-mecbur-kaldir-sozlesmesi.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"yabanci-resmi-belge-tasdiki-mecbur-kaldir-sozlesmesi.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"YABANCI RESMİ BELGE TASDİKİ MECBUR KALDIRILMASI SÖZLEŞMESİ\",\n\n   mailsubject: \"Tavsiye: Noterlik Rehberi - YABANCI RESMİ BELGELERİN TASDİKİ MECBURİYETİNİN KALDIRILMASI SÖZLEŞMESİ &nbsp; &nbsp;KANUN-YÖNETMELİK V.S&nbsp; &nbsp;TEBLİĞ-GEN- BAKANLIKLARA AİT &nbsp; &nbsp;İSTİSNA-MUAFİYETLER&nbsp; &nbsp;T.N.B MEVZUATI\",\n\n   sharesubject: \"Noterlik Rehberi - YABANCI RESMİ BELGELERİN TASDİKİ MECBURİYETİNİN KALDIRILMASI SÖZLEŞMESİ &nbsp; &nbsp;KANUN-YÖNETMELİK V.S&nbsp; &nbsp;TEBLİĞ-GEN- BAKANLIKLARA AİT &nbsp; &nbsp;İSTİSNA-MUAFİYETLER&nbsp; &nbsp;T.N.B MEVZUATI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"YABANCI-RESMI-BELGE-TASDIKI-MECBUR-KALDIR-SOZLESMESI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"yabanci-resmi-belge-tasdiki-mecbur-kaldir-sozlesmesi.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?yabanci-resmi-belge-tasdiki-mecbur-kaldir-sozlesmesi.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?yabanci-resmi-belge-tasdiki-mecbur-kaldir-sozlesmesi.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?yabanci-resmi-belge-tasdiki-mecbur-kaldir-sozlesmesi.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?yabanci-resmi-belge-tasdiki-mecbur-kaldir-sozlesmesi.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fyabanci-resmi-belge-tasdiki-mecbur-kaldir-sozlesmesi.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>YABANCI RESMİ BELGE TASDİKİ MECBUR KALDIRILMASI SÖZLEŞMESİ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?yabanci-resmi-belge-tasdiki-mecbur-kaldir-sozlesmesi.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<p style=\"text-align: center;\"><a href=\"http://www.uhdigm.adalet.gov.tr/sozlesmeler/coktaraflisoz/lahey/turkce_lah12.pdf\" target=\"_blank\" onclick=\"return HMTrackTopiclink(this);\" class=\"weblink\">YABANCI RESMİ BELGELERİN TASDİKİ MECBURİYETİNİN KALDIRILMASI SÖZLEŞMESİ</a></p>\n\n<p class=\"p_Templatebuton_9\"><span class=\"f_Templatebuton_9\" style=\"font-size: 13px; font-weight: normal;\">  &nbsp; </span><span class=\"f_Templatebuton_9\" style=\"font-size: 13px;\"><a href=\"kanun-yonetmelik-dizini.html\" class=\"topiclink\" title=\"KANUN-YÖNETMELİK TÜZÜK V.S DİZİNİ\">KANUN-YÖNETMELİK V.S</a>  &nbsp; <a href=\"tebligler-geneleler-dizini-bakanliklara-ait.html\" class=\"topiclink\" title=\"TEBLİĞ-GEN- BAKANLIKLARA AİT&nbsp;\">TEBLİĞ-GEN- BAKANLIKLARA AİT </a>  &nbsp; <a href=\"istisna-muafiyet-dizini.html\" class=\"topiclink\" title=\"İSTİSNA-MUAFİYETLER DİZİNİ\">İSTİSNA-MUAFİYETLER</a>  &nbsp; <a href=\"tnb-mevzuati.html\" class=\"topiclink\" title=\"T.N.B MEVZUATI DİZİNİ\">T.N.B MEVZUATI</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p><span style=\"font-size: 13px; font-family: 'Courier New',Courier,monospace;\">&nbsp;</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">İşbu Sözleşmeyi imzalayan Devletler,</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Yabancı resmi belgelerin diplomasi veya konsolosluk temsilciliklerince tasdiki mecburiyetinin kaldırılması isteği ile,</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Bu konuda bir sözleşme yapmayı kararlaştırmışlar ve aşağıdaki hükümler üzerinde anlaşmışlardır:</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif; font-weight: bold;\">Madde 1</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">İşbu Sözleşme, Akit Devletlerden birinin ülkesinde düzenlenmiş olup da diğer bir Akit Devlet ülkesinde kullanılacak olan resmi belgelere uygulanır.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">İşbu Sözleşme’nin amaçları bakımından, aşağıdaki belgeler resmi belge sayılır:</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">a) Savcı, zabıt katibi veya adliye memuru tarafından verilmiş belgeler de dahil olmak üzere, Devletin bir yargı organına veya mahkemesine bağlı bir makam veya görevli memur tarafından düzenlenmiş olan belgeler,</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">b) İdari belgeler,</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">c) Noter senetleri,</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">d) Kişilerce özel sıfatla imzalanmış belgeler üzerine konulmuş olup belgenin kaydının veya belirli bir tarihte mevcut olduğunun ve imzaların doğruluğunun resmi makam ve noterlerce tasdiki gibi resmi beyanlar.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Bununla birlikte, işbu Sözleşme:</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">a) Diplomasi veya konsolosluk memurları tarafından düzenlenmiş belgelerle,</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">b) Ticaret veya gümrük işlemleriyle doğrudan doğruya ilgili olan idari belgelere,</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Uygulanmaz.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif; font-weight: bold;\">Madde 2</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Akit Devletlerden her biri, bu Sözleşmenin uygulama alanına giren ve kendi ülkesinde kullanılacak olan belgeleri tasdik işleminden bağışık tutacaktır. Bu Sözleşmenin amaçlan bakımından, tasdik işleminden, yalnız, belgenin kullanıldığı ül­kenin diplomasi veya konsolosluk memurları tarafından belgedeki imzanın doğruluğunun, belgeyi imzalayan kişinin hangi sıfatla imzaladığının veya gerekirse üzerin deki mühür veya damganın aslı ile aynı olduğunun teyidi işlemi anlaşılır.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif; font-weight: bold;\">Madde 3</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">İmzanın doğruluğunun, belgeyi imzalayan kişinin sıfatının ve gerektiğinde, bu belge üzerindeki mühür veya damganın aslı ile aynı olduğunun teyidi için zorunlu görülebilecek tek işlem 4 üncü maddede tanımlanan tasdik şerhinin belgenin verildiği Devlet yetkili makamınca bu belgeye konulmasından ibarettir.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Ancak, yukarıdaki fıkrada belirtilen işleme uyulması, gerek belgenin kullanıldığı ülkede yürürlükte bulunan yasa, yönetmelik veya uygulamalarla, gerekse iki veya daha çok Akit Devlet arasındaki bir anlaşma ile böyle bir işlemin kaldırılmış, basitleştirilmiş veya tasdikten tüm bağışık tutulmuş olması hallerinde istenemez.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif; font-weight: bold;\">Madde 4</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">3 üncü maddenin 1 nci fıkrasında öngörülen tasdik şerhi, bizzat belgenin veya buna eklenecek bir kağıdın üzerine konulacaktır; bu şerh işbu Sözleşmeye ekli örneğe uygun olmalıdır.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Bununla birlikte, tasdik şerhi, bunu koyan makamın resmi dilinde yazılabilir. Bu tasdik şerhinde yeralan kayıtlar ikinci bir dilde de olabilir. Ancak, tasdik şerhinin, «Apostille Convention de La Haye Du 5 Octobre 1961» başlığı Fransızca olarak belirtilmelidir.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif; font-weight: bold;\">Madde 5</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Tasdik şerhi, belgede imzası bulunan veya belgeyi getiren kişinin isteği üzerine verilir.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Usulüne uygun biçimde doldurulan tasdik şerhi, imzanın doğruluğunu, belgeyi imzalayan kişinin hangi sıfatla imzaladığını ve gerektiğinde, belge üzerindeki mühür veya damganın aslı ile aynı olduğunu teyid eder.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Tasdik şerhi üzerindeki imza, mühür veya damga her türlü doğrulama işleminden bağışıktır.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif; font-weight: bold;\">Madde 6</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Her Akit Devlet, 3 üncü maddenin l nci fıkrasında öngörülen tasdik şerhini vermek üzere yetkili kılınan makamları belirleyecektir.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Her Akit Devlet, bu görevlendirmeyi, onay veya katılma belgesini veya Sözleşmenin ülkesel kapsam bildirimini verirken Hollanda Dışişleri Bakanlığına bildirecektir.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Bu makamların görevlendirilmesinde yapılacak her değişiklikten Hollanda Dışişleri Bakanlığına ayrıca bilgi verilecektir.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif; font-weight: bold;\">Madde 7</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">6 nci madde uyarınca görevlendirilen makamlardan her biri verilen tasdik şerhlerinin kaydedileceği ve aşağıdaki bilgileri içeren bir kayıt defteri veya fiş endeksi tutmak zorundadır:</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">a) Tasdik şerhlerinin sıra numarası ve tarihi,</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">b) Resmi belgeyi imzalayan kişinin adı ve ne sıfatla imzaladığı veya, imzasız olan belgeler için, mühür veya damgayı koyan makamın belirtilmesi.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Tasdik şerhini vermiş olan makam, ilgililerden herhangi birinin istemi üzerine, şerh üzerinde gösterilen bilgilerin kayıt defteri veya fiş endeksindeki kayıtlara uygun olup olmadığım incelemekle yükümlüdür.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif; font-weight: bold;\">Madde 8</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">İki veya daha çok Akit Devlet arasında bir imza, mühür veya damganın tasdikini belirli formalitelere bağlı tutan hükümler içeren bir andlaşma, sözleşme veya anlaşma bulunduğu takdirde, işbu Sözleşme, ancak o hükümlerin, 3. ve 4 ncü maddelerde öngörülen formalitelerden daha katı olması halinde, sözkonusu hükümle­rin yerine geçer.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif; font-weight: bold;\">Madde 9</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Her Akit Devlet, işbu Sözleşmede tasdik bağışıklığının öngördüğü hallerde kendi diplomasi veya konsolosluk memurlarınca tasdik işlemi yapılmamasını sağlamak üzere gerekli önlemleri alacaktır.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif; font-weight: bold;\">Madde 10</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">İşbu Sözleşme, Lahey Devletler özel Hukuku Konferansının 9’uncu Dönem toplantısında temsil edilen Devletler ile İrlanda, İzlanda, Liechtenstein ve Türkiye’nin imzasına açıktır.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Sözleşme onaylanacak ve onay belgeleri Hollanda Dışişleri Bakanlığına verilecektir.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif; font-weight: bold;\">Madde 11</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">İşbu Sözleşme, 10 ncu maddenin 2 nci fıkrasında öngörülen üçüncü onay belgesinin verilmesinden sonraki altmışıncı gün yürürlüğe girecektir.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Sözleşme, daha sonra onaylayan her imzacı Devlet için, onay belgesinin verilmesinden sonraki altmışıncı gün yürürlüğe girecektir.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif; font-weight: bold;\">Madde 12</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">10 ncu maddede belirtilmeyen her Devlet, 11 nci maddenin 1 nci fıkrası gereğince yürürlüğe girmesinden sonra, işbu Sözleşmeye katılabilecektir. Katılma belgesi Hollanda Dışişleri Bakanlığına verilecektir.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Katılma, ancak Katılan Devlet ile bu katılmaya 15 nci maddenin (d) bendin­de öngörülen bildirimin alınmasından sonra altı ay içinde itirazda bulunmayan Akit Devletler arasındaki ilişkiler bakımından geçerli olacaktır. Böyle bir itiraz Hollanda Dışişleri Bakanlığına bildirilecektir.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Sözleşme, katılan Devlet ile katılmaya itiraz etmeyen Devletler arasında, bir Önceki fıkrada sözü edilen altı aylık sürenin bitiminden sonraki altmışıncı gün yürürlüğe girecektir.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif; font-weight: bold;\">Madde 13</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Her Devlet; imza, onay veya katılma sırasında işbu Sözleşmenin uluslararası alanda temsil ettiği toprakların tümünde veya içlerinden birinde veya birçoğunda yürürlükte olacağını beyan edebilir. Bu bildirim Sözleşmenin anılan Devlet için yürürlüğe girdiği anda geçerlik kazanacaktır.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Daha sonra bu nitelikteki her kapsam genişletme bildirimi Hollanda Dışişleri Bakanlığına verilecektir.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Kapsam genişletme bildirimi, Sözleşmeyi daha önce imzalamış ve onaylamış bir Devlet tarafından yapıldığında, Sözleşme, bu bildirimde belirtilen topraklar için 11 nci madde uyarınca yürürlüğe girecektir. Kapsam genişletme bildirimi, Sözleşmeye katılmış bir Devlet tarafından yapıldığında, Sözleşme bu bildirimde belirtilen topraklar için 12 nci madde hükümleri uyarınca yürürlüğe girecektir.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif; font-weight: bold;\">Madde 14</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">İşbu Sözleşme, 11nci maddenin 1nci fıkrası uyarınca yürürlüğe girdiği tarihten başlayarak beş yıllık bir süre için yürürlükte kalacak ve Sözleşmeyi sonradan onaylayan veya katılan Devletler için de aynı hüküm geçerli olacaktır.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Sözleşme feshedilmedikçe her beş yılda bir kendiliğinden yenilenmiş olacaktır.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Sözleşmenin feshi, beş yıllık sürenin bitiminden en az altı ay önce, Hollanda Dışişleri Bakanlığına bildirilecektir.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Fesih Sözleşmenin uygulandığı ülkelerden bir bölümü ile sınırlı tutulabilecektir.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Sözleşmenin feshi, yalnız böyle bir bildirimde bulunacak olan Devlet bakımından geçerlik taşıyacaktır. Sözleşme, diğer Akit Devletler bakımından yürürlükte kalacaktır.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif; font-weight: bold;\">Madde 15</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Hollanda Dışişleri Bakanlığı, 10 ncu maddede belirtilen Devletler ile 12 nci madde hükümleri uyarınca Sözleşmeye sonradan katılacak olan Devletlere aşağıdaki hususları bildirecektir:</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">a) 6 nci maddenin 2 nci fıkrasında yeralan bildirimler,</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">b) 10 ncu maddede belirtilen imza ve onaylar,</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">c) 11 nci maddenin l nci fıkrası uyarınca işbu Sözleşmenin yürürlüğe gireceği tarih,</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">d) 12 nci maddede belirtilen katılmalar ve itirazlar ile katılmaların geçerlik kazanacağı tarihler,</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">e) 13 ncü maddede belirtilen kapsam genişletme bildirimleri ve bunların geçerlik kazanacağı tarihler,</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">f) 14 ncü maddenin 3 ncü fıkrasında belirtilen fesih bildirimleri.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Bu hükümlerin tanıtı olmak üzere, usulüne uygun olarak yetkili kılınmış aşağıda imzası bulunanlar bu Sözleşmeyi imzalamışlardır.</span></p>\n\n<p><span style=\"font-size: 13px; font-family: 'Segoe UI',Tahoma,Verdana,Arial,sans-serif;\">Lahey’de 5 Ekim 1961 günü, aslı Hollanda Hükümeti arşivlerine konulmak ve tasdikli birer örneği, Lahey Devletlerarası özel Hukuku Konferansının 9. Dönem Toplantısında temsil edilmiş olan Devletlerden her biri ile İrlanda, İzlanda, Liechtenstein ve Türkiye’ye diplomatik yoldan iletilmek ve metinler arasında ayrılık halinde Fransızca metin temel alınmak üzere, Fransızca ve İngilizce olarak tek nüsha halinde düzenlenmiştir.</span></p>\n\n<p><span style=\"font-size: 13px; color: #000000;\">&nbsp;</span></p>\n\n<hr style=\"height:1px; color:#000000; border-width:0; background-color:#000000;\" /><p><span style=\"font-size: 13px; color: #000000;\">&nbsp;</span></p>\n\n<p style=\"text-align: center;\">- Tasdik Şerhi Örneği -</p>\n\n<p>&nbsp;</p>\n\n<p style=\"text-align: center;\">( Apostille )</p>\n\n<p style=\"text-align: center;\">&nbsp;</p>\n\n<p style=\"text-align: center;\">Tasdik Şerhi en az 9 cm. kenarlı &nbsp;kare biçiminde olacaktır.</p>\n\n<p style=\"text-align: center;\">&nbsp;</p>\n\n<div style=\"text-align: left; text-indent: 0; padding: 0 0 0 0; margin: 0 0 0 0;\"><table style=\"width:100%; border:none; border-spacing:0; border-collapse:collapse;\">\n\n<tr>\n\n<td style=\"vertical-align:middle; padding:0; border:solid thin #000000;\"><p style=\"text-align: center;\"><span style=\"font-size: 13px;\">TASDİK ŞERHİ</span></p>\n\n<p style=\"text-align: center;\"><span style=\"font-size: 13px;\">( 5 Ekim 1961 Tarihli Lahey Sözleşmesi)</span></p>\n\n<p><span style=\"font-family: 'Times New Roman',Times,Georgia,serif;\">&nbsp;</span></p>\n\n<p style=\"text-align: center;\"><span style=\"font-size: 13px;\">( APOSTILLE )</span></p>\n\n<p style=\"text-align: center;\"><span style=\"font-size: 13px;\">( Convention de La Haye du &nbsp;5 Octobre 1961 )</span></p>\n\n<p><span style=\"font-family: 'Times New Roman',Times,Georgia,serif;\">&nbsp;</span></p>\n\n<p style=\"text-align: left;\"><span style=\"font-size: 13px;\"> &nbsp; &nbsp; &nbsp; &nbsp; &nbsp;1 - &nbsp;Ülke TÜRKİYE - LA TURQUIE</span></p>\n\n<p style=\"text-align: left;\"><span style=\"font-size: 13px;\"> &nbsp; &nbsp; &nbsp; &nbsp; &nbsp; &nbsp; &nbsp; &nbsp; İşbu resmi belge</span></p>\n\n<p style=\"text-align: left;\"><span style=\"font-size: 13px;\"> &nbsp; &nbsp; &nbsp; &nbsp; &nbsp;2 -.............................. tarafından &nbsp;imzalanmıştır.</span></p>\n\n<p style=\"text-align: left;\"><span style=\"font-size: 13px;\"> &nbsp; &nbsp; &nbsp; &nbsp; &nbsp;3 - &nbsp;İmzalayanın sıfatı ....................................dır.</span></p>\n\n<p style=\"text-align: left;\"><span style=\"font-size: 13px;\"> &nbsp; &nbsp; &nbsp; &nbsp; &nbsp;4 - &nbsp;.............'nin mühür / damgasını taşımaktadır.</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">&nbsp;</span></p>\n\n<p style=\"text-align: center;\"><span style=\"font-size: 13px;\">TASDİK</span></p>\n\n<p style=\"text-align: left;\"><span style=\"font-size: 13px;\"> &nbsp; &nbsp; &nbsp; &nbsp; &nbsp;5 - &nbsp;............................................................ ' da</span></p>\n\n<p style=\"text-align: left;\"><span style=\"font-size: 13px;\"> &nbsp; &nbsp; &nbsp; &nbsp; &nbsp;6 - &nbsp;...................................................... &nbsp; &nbsp;günü</span></p>\n\n<p style=\"text-align: left;\"><span style=\"font-size: 13px;\"> &nbsp; &nbsp; &nbsp; &nbsp; &nbsp;7 - &nbsp;........................................ &nbsp;tarafından</span></p>\n\n<p style=\"text-align: left;\"><span style=\"font-size: 13px;\"> &nbsp; &nbsp; &nbsp; &nbsp; &nbsp;8 - &nbsp;No &nbsp;............... ile tasdik edilmiştir.</span></p>\n\n<p class=\"p_Normal\"><span style=\"font-family: 'Times New Roman',Times,Georgia,serif;\">&nbsp;</span></p>\n\n<p style=\"text-align: left;\"><span style=\"font-size: 13px;\"> &nbsp; &nbsp; &nbsp; &nbsp; &nbsp;9 - &nbsp;Mühür / Damga &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; 10 - &nbsp;İmza</span></p>\n\n</td>\n\n</tr>\n\n</table>\n\n</div>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"yabanci-resmi-belge-tasdiki-mecbur-kaldir-sozlesmesi.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:29:22.561855"
}