{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\yabancilar-tcye-ait-surucu-bel-islem-yapabilir.html",
    "title": "YABANCILARIN TÜRKİYE’DE DÜZENLENMİŞ SÜRÜCÜ BELGELERİYLE İŞLEM YAPMALARI",
    "description": "Yayın Tarihi: 21.11.2023 Yayınlayan: HÜLYA YILMAZ Konu: Yabancıların Türkiye’de Düzenlenmiş Sürücü Belgeleriyle İşlem Yapmaları İçerik:    Sayın ...... Noteri    İlgi :",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ YABANCILARIN TÜRKİYE’DE DÜZENLENMİŞ SÜRÜCÜ BELGELERİYLE İŞLEM YAPMALARI Email Gönder YABANCILARIN TÜRKİYE’DE DÜZENLENMİŞ SÜRÜCÜ BELGELERİYLE İŞLEM YAPMALARI << Fihrist-Ana sayfa >> YABANCILARIN TÜRKİYE’DE DÜZENLENMİŞ SÜRÜCÜ BELGELERİYLE İŞLEM YAPMALARI Yayın Tarihi: 21.11.2023 Yayınlayan: HÜLYA YILMAZ Konu: Yabancıların Türkiye’de Düzenlenmiş Sürücü Belgeleriyle İşlem Yapmaları İçerik: Sayın ...... Noteri İlgi : Tarihsiz ve sayısız başvurunuz. İlgi yazınız Yönetim Kurulunun 24.07.2023 tarihli toplantısında görüşülerek, (3) sayı ile; Birliğimize ait 23.03.2023 tarihli duyuruda; 6458 sayılı Yabancılar ve Uluslararası Koruma Kanunun 91 inci maddesine atfen çıkarılan 22.12.2014 tarihli ve 29153 sayılı Resmi Gazetede yayımlanan Geçici Koruma Yönetmeliği uyarınca, ülkesinden ayrılmaya zorlanmış, ayrıldığı ülkeye geri dönemeyen, acil ve geçici koruma bulmak amacıyla kitlesel olarak veya bu kitlesel akın döneminde bireysel olarak sınırlarımıza gelen veya sınırlarımızı geçen ve uluslararası koruma talebi bireysel olarak değerlendirmeye alınamayan yabancılar geçici koruma altına alınmakta, anılan Yönetmeliğin 22 nci maddesi gereğince söz konusu yabancılara Geçici Koruma Kimlik Belgesi (Yabancı Tanıtma Belgesi) düzenlenmektedir. Yönetmeliğin 23 üncü maddesi uyarınca, Yönetmelik kapsamındaki yabancılar, Genel Müdürlükçe uygun görülecek geçici barınma merkezine en kısa sürede yönlendirildiği gibi, 24 üncü maddesi gereğince de kamu düzeni, kamu güvenliği ya da kamu sağlığı yönüyle herhangi bir sakınca görülmediği hallerde geçici korunanların, Genel Müdürlükçe belirlenen illerde kalmalarına izin verilmektedir. Ayrıca Yönetmelikte bahsedilen statüdeki kişilerin faydalanacağı haklarda sayılmıştır. Geçici Koruma Yönetmeliğinin GEÇİCİ 1 inci maddesi gereğince; sadece Suriye Arap Cumhuriyeti vatandaşları, Suriye Arap Cumhuriyetinden gelen mülteciler ve vatansızlar geçici koruma kapsamına alınmış olup; Geçici Koruma Kimlik Belgesi bahsedilen Suriyeli yabancılara düzenlenmektedir. Geçici Koruma Kimlik Belgesinde belirtilen ikamet ilinden başka bir ilde noterliklere başvuran Suriye uyruklu yabancıların, ikamet ettikleri ilden aldıkları \"Yol İzin Belgesini\" ibraz etmeleri halinde hizmet almalarında herhangi bir sakınca bulunmamaktadır. Geçici koruma statüsündeki kişiler, Türkiye'de yasal olarak ikamet eden diğer yabancı kişiler gibi mevzuattaki şartları taşımaları ve istenen evrakı sunmaları halinde yetkili makamlarca kendilerine sürücü belgesi verilmektedir. Ancak sürücü belgesi, ilgiliye sadece araç kullanma yetkisi vermekte, kişinin yabancı ya da geçici koruma statüsü hakkında bir değişiklik yapmamakta, bir başka deyişle geçici koruma statüsündeki hak ve yükümlülükler aynen devam etmektedir. Bu bağlamda; Türkiye'de geçici koruma altına alınmış ve kendilerine geçici koruma kimlik belgesi verilmiş kişilerin, sürücü belgesi bulunması ve bu belgenin işlem yapılmak için noterliğe ibraz edildiğinde 99 ile başlayan yabancı kimlik numarasından, geçici koruma kapsamında bulunup bulunmadığı ile ikamet etmesi için belirlenen il dışında işlem yaptırmak istediğinin belirlenmesi halinde kendilerinden yol izin belgesi aranması uygulamasının devam etmesi gerektiği, açıklanmaktadır. Ayrıca; Türkiye Noterler Birliği internet sitesinde Hukuk Danışmanlık Görüşleri altında 01.04.2020 tarih ve 131 sırasında yer alan Yönetim Kurulunun 10.03.2020 tarihli toplantısında alınan kararda da ; Noterlik Kanununun 72 nci maddesi gereği noter, iş yaptıracak kişilerin kimlik, adres ve yeteneğini ve gerçek isteklerini öğrenmekle yükümlüdür. Noterlik Kanunu Yönetmeliğinin 90 ıncı maddesinde, kimlik tespitinde nüfus hüviyet cüzdanı, buna dayalı olarak resmi mercilerden verilmiş pasaport, ehliyet, fotoğraflı kimlik kartı vesair kimlik belgelerinin kullanılabileceği düzenlenmiş olup Birliğimizin 12.06.2019 tarih ve (1) sayılı Birleştirilmiş Genelgesinde noterlik işlemlerinde kullanılacak kimlikler arasında sürücü belgeleri sayılmıştır. Yönetmelikte ve Genelgede yabancı ya da Türk vatandaşı ayrımı yapılmamış olduğundan, doğrulanamamış olsa bile sürücü belgesinin noterlik işlemlerinde kullanılabileceği, Ancak anılan Genelgede geçici koruma kapsamına alınmış Suriyeli yabancılara düzenlenen Geçici Koruma Kimlik Belgelerinin, kimlikte belirtilen ikamet ilinden başka bir ilde ancak \"Yol İzin Belgesi\" ile birlikte kullanılabileceği belirtildiğinden, geçici koruma kapsamında olduğu tespiti yapılabilen Suriyelilerin, sürücü belgelerinin ikamet ettikleri il dışında \"Yol İzin Belgesi\" ile kullanılmasının uygun olacağı İfade edilmiştir. Yukarıda yer verilen 10.03.2020 tarihli Yönetim Kurulu kararında ve (1) sayılı birleştirilmiş genelgemizde, 1512 sayılı Noterlik Kanunu ve Noterlik Kanunu Yönetmeliğinin 90 maddesi uyarınca, Türk vatandaşları ve yabancı ülke vatandaşlarının/vatansızların noterlik işlemlerinde kullanılabileceği kimlikler ayrıntılarıyla açıklanmıştır. Türk makamlarınca düzenlenmiş ve resmi kimlik sayılan sürücü belgelerinin Türk ya da yabancı ayrımı yapılmadan, özellikle belirli kimlikler istenmeyen (tapuda işlem yapılacak, yeni düzenlemeyle noterliklerdeki taşınmaz satış işlemlerindeki gibi) işlemler dışında kullanılmasının önünde yasal bir engel bulunmadığı, Sadece, Suriyeliler ile ilgili olarak özel bir düzenleme olup, Suriye Arap Cumhuriyetinden gelen mülteciler ve vatansızlar geçici koruma kapsamına alınmıştır. Bu şahısların Türkiye'de yolculukları içinde anılan yol izin belgesi işlemlerde arandığı, Bunun dışında Suriye vatandaşları da dahil olmak üzere Türkiye'ye yasal yollarla giriş yapan yabancı ülke vatandaşlarından ise yol izin belgesi düzenlenmediğinden, tabiatıyla bu belgenin aranmasına gerek bulunmadığı, Birliğimizce yayımlanan (1) sayılı birleştirilmiş genelgedeki, 5683 sayılı Yabancıların Türkiye'de İkamet ve Seyahatleri Hakkında Kanun uyarınca Türkiye'de ikamet edecek yabancılara verilmiş olan \"ikamet tezkeresi\" yerine, 11.04.2014 tarihinden itibaren, şekil ve içeriği yeniden belirlenen \"ikamet izni belgesi\" kullanılmaya başlandığı, 5683 sayılı Kanun uyarınca 11.04.2014 tarihinden önce verilmiş olup, süreleri bitmemiş olan ikamet tezkereleri, 11.04.2014 tarihinden sonra sürelerinin sonuna kadar geçerli olmaya devam edecek ve sürelerinin sonuna kadar herhangi bir ilave idari işleme gerek kalmaksızın kullanılacağı, dolayısıyla, 5683 sayılı Kanuna göre verilmiş olup süreleri dolmayan ikamet tezkereleri, Adalet Bakanlığı Hukuk İşleri Genel Müdürlüğünün 23.3.1989 gün ve 13354 sayılı görüşleri doğrultusunda tapuda işlem yapılmasını gerektirenler hariç diğer noterlik işlemlerinde kullanılabileceği, 6458 sayılı Yabancılar ve Uluslararası Koruma Kanunu uyarınca 11.04.2014 tarihinden sonra verilen \"İkamet İzin Belgesi\" nin tek başına kimlik olarak kabul edilmeyecek olup, bu belge sahibi kişilerin pasaportlarının veya yabancı kimliklerinin olması nedeniyle işlemlerinde, \"İkamet İzin Belgeleri\" ile tercüme edilmiş pasaportları veya yabancı kimlikleri birlikte kullanılacağı, Ayrıca (1) sayılı birleştirilmiş genelgede yer alan; Tapu ve Kadastro Genel Müdürlüğü Yabancı İşler Dairesi Başkanlığının, Tapu Sicil Tüzüğünün 18 inci maddesine dayanarak yaptığı belirleme üzerine, yayımladığı 16.09.2013 tarihli ve 2013/13 sayılı \"Yabancılara İlişkin Tapu İşlemlerinde Kimlik Tespiti\" konulu genelgesinde yapılan açıklamalar uyarınca, yabancı uyruklu gerçek kişilerin tapuda işlem yapılmasını gerektiren noterlik işlemlerinde sadece; Bu kişilerin tabiiyetinde bulundukları ülkelerin yetkili makamları tarafından usulüne uygun olarak verilmiş yabancı ülke kimlik belgeleri veya pasaport belgeleri, 12.04.2013 tarihinden sonra nüfus müdürlüklerince düzenlenen ve değerli kâğıtlar kapsamında olan Mavi Kartlar, Vatansızlar için ise yukarıda açıklanan \"Vatansız Kişi Kimlik Belgesi\" kullanabileceği, açıklamaları doğrultusunda; Geçici koruma altına alınmış Suriye vatandaşları dışındaki yabancıların, tapu işlemleri hariç olmak üzere, yol izin belgesi de aranmadan Türk makamlarınca düzenlenmiş sürücü belgeleriyle noterlikte işlem yapılabileceğine, Ancak noterlikçe anılan belgenin sahteliği konusunda ya da başkaca bir tereddüt yaşanıyorsa, sürücü belgesinin yanı sıra tek başına kullanılması henüz mümkün olmayan ikamet izin belgesinin birlikte kullanılabileceğine karar verilmiştir. Bilgilerinizi rica ederim. Emine ÇAĞLAYAN Başkan Hukuki Danışman                : Ş.ARTAR Güncelleme: 22.12.2023 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "YABANCILARIN TÜRKİYE’DE DÜZENLENMİŞ SÜRÜCÜ BELGELERİYLE İŞLEM YAPMALARI",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fyabancilar-tcye-ait-surucu-bel-islem-yapabilir.html",
        "title": "",
        "target": "",
        "type": "internal"
      },
      {
        "text": "YABANCILARIN TÜRKİYE’DE DÜZENLENMİŞ SÜRÜCÜ BELGELERİYLE İŞLEM YAPMALARI",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?yabancilar-tcye-ait-surucu-bel-islem-yapabilir.html",
        "title": "",
        "target": "_top",
        "type": "internal"
      },
      {
        "text": "Güncelleme: 22.12.2023",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "YABANCILARIN TÜRKİYE’DE DÜZENLENMİŞ SÜRÜCÜ BELGELERİYLE İŞLEM YAPMALARI"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>YABANCILARIN TÜRKİYE’DE DÜZENLENMİŞ SÜRÜCÜ BELGELERİYLE İŞLEM YAPMALARI</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi: 21.11.2023 Yayınlayan: HÜLYA YILMAZ Konu: Yabancıların Türkiye’de Düzenlenmiş Sürücü Belgeleriyle İşlem Yapmaları İçerik: &nbsp; &nbsp;Sayın ...... Noteri &nbsp; &nbsp;İlgi :\" />\n\n   <link rel=\"canonical\" content=\"noterlikrehberi.net/rehber/index.html?yabancilar-tcye-ait-surucu-bel-islem-yapabilir.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"yabancilar-tcye-ait-surucu-bel-islem-yapabilir.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"YABANCILARIN TÜRKİYE’DE DÜZENLENMİŞ SÜRÜCÜ BELGELERİYLE İŞLEM YAPMALARI\",\n\n   mailsubject: \"Tavsiye: Noterlik Rehberi - YABANCILARIN TÜRKİYE’DE DÜZENLENMİŞ SÜRÜCÜ BELGELERİYLE İŞLEM YAPMALARI\",\n\n   sharesubject: \"Noterlik Rehberi - YABANCILARIN TÜRKİYE’DE DÜZENLENMİŞ SÜRÜCÜ BELGELERİYLE İŞLEM YAPMALARI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"YABANCILAR-TC'YE-AIT-SURUCU-BEL-ISLEM-YAPABILIR\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"yabancilar-tcye-ait-surucu-bel-islem-yapabilir.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?yabancilar-tcye-ait-surucu-bel-islem-yapabilir.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?yabancilar-tcye-ait-surucu-bel-islem-yapabilir.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?yabancilar-tcye-ait-surucu-bel-islem-yapabilir.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?yabancilar-tcye-ait-surucu-bel-islem-yapabilir.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fyabancilar-tcye-ait-surucu-bel-islem-yapabilir.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>YABANCILARIN TÜRKİYE’DE DÜZENLENMİŞ SÜRÜCÜ BELGELERİYLE İŞLEM YAPMALARI</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?yabancilar-tcye-ait-surucu-bel-islem-yapabilir.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">YABANCILARIN TÜRKİYE’DE DÜZENLENMİŞ SÜRÜCÜ BELGELERİYLE İŞLEM YAPMALARI</span></h1>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"background: #ffffff;\"><span style=\"font-weight: bold;\">Yayın Tarihi: </span>21.11.2023</p>\n\n<p style=\"background: #ffffff;\"><span style=\"font-weight: bold;\">Yayınlayan: </span>HÜLYA YILMAZ</p>\n\n<p style=\"background: #ffffff;\"><span style=\"font-weight: bold;\">Konu: </span>Yabancıların Türkiye’de Düzenlenmiş Sürücü Belgeleriyle İşlem Yapmaları</p>\n\n<p style=\"background: #ffffff;\"><span style=\"font-weight: bold;\">İçerik:</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\">Sayın ...... Noteri</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff; margin: 0 0 15px 0;\">İlgi : Tarihsiz ve sayısız başvurunuz.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 65px;\">İlgi yazınız Yönetim Kurulunun 24.07.2023 tarihli toplantısında görüşülerek, (3) sayı ile;</p>\n\n<p style=\"background: #ffffff; margin: 0 0 7px 65px;\">Birliğimize ait 23.03.2023 tarihli duyuruda;</p>\n\n<p style=\"text-indent: 48px; background: #ffffff; margin: 0 0 7px 17px;\">6458 sayılı Yabancılar ve Uluslararası Koruma Kanunun 91 inci maddesine atfen çıkarılan 22.12.2014 tarihli ve 29153 sayılı Resmi Gazetede yayımlanan Geçici Koruma Yönetmeliği uyarınca, ülkesinden ayrılmaya zorlanmış, ayrıldığı ülkeye geri dönemeyen, acil ve geçici koruma bulmak amacıyla kitlesel olarak veya bu kitlesel akın döneminde bireysel olarak sınırlarımıza gelen veya sınırlarımızı geçen ve uluslararası koruma talebi bireysel olarak değerlendirmeye alınamayan yabancılar geçici koruma altına alınmakta, anılan Yönetmeliğin 22 nci maddesi gereğince söz konusu yabancılara Geçici Koruma Kimlik Belgesi (Yabancı Tanıtma Belgesi) düzenlenmektedir.</p>\n\n<p style=\"text-indent: 48px; background: #ffffff; margin: 0 0 7px 17px;\">Yönetmeliğin 23 üncü maddesi uyarınca, Yönetmelik kapsamındaki yabancılar, Genel Müdürlükçe uygun görülecek geçici barınma merkezine en kısa sürede yönlendirildiği gibi, 24 üncü maddesi gereğince de kamu düzeni, kamu güvenliği ya da kamu sağlığı yönüyle herhangi bir sakınca görülmediği hallerde geçici korunanların, Genel Müdürlükçe belirlenen illerde kalmalarına izin verilmektedir.</p>\n\n<p style=\"background: #ffffff; margin: 0 0 7px 65px;\">Ayrıca Yönetmelikte bahsedilen statüdeki kişilerin faydalanacağı haklarda sayılmıştır.</p>\n\n<p style=\"text-indent: 48px; background: #ffffff; margin: 0 0 7px 17px;\">Geçici Koruma Yönetmeliğinin GEÇİCİ 1 inci maddesi gereğince; sadece Suriye Arap Cumhuriyeti vatandaşları, Suriye Arap Cumhuriyetinden gelen mülteciler ve vatansızlar geçici koruma kapsamına alınmış olup; Geçici Koruma Kimlik Belgesi bahsedilen Suriyeli yabancılara düzenlenmektedir.</p>\n\n<p style=\"text-indent: 48px; background: #ffffff; margin: 0 0 7px 17px;\">Geçici Koruma Kimlik Belgesinde belirtilen ikamet ilinden başka bir ilde noterliklere başvuran Suriye uyruklu yabancıların, ikamet ettikleri ilden aldıkları &quot;Yol İzin Belgesini&quot; ibraz etmeleri halinde hizmet almalarında herhangi bir sakınca bulunmamaktadır.</p>\n\n<p style=\"text-indent: 48px; background: #ffffff; margin: 0 0 7px 17px;\">Geçici koruma statüsündeki kişiler, Türkiye'de yasal olarak ikamet eden diğer yabancı kişiler gibi mevzuattaki şartları taşımaları ve istenen evrakı sunmaları halinde yetkili makamlarca kendilerine sürücü belgesi verilmektedir.</p>\n\n<p style=\"text-indent: 48px; background: #ffffff; margin: 0 0 7px 17px;\">Ancak sürücü belgesi, ilgiliye sadece araç kullanma yetkisi vermekte, kişinin yabancı ya da geçici koruma statüsü hakkında bir değişiklik yapmamakta, bir başka deyişle geçici koruma statüsündeki hak ve yükümlülükler aynen devam etmektedir.</p>\n\n<p style=\"text-indent: 48px; background: #ffffff; margin: 0 0 7px 17px;\">Bu bağlamda; Türkiye'de geçici koruma altına alınmış ve kendilerine geçici koruma kimlik belgesi verilmiş kişilerin, sürücü belgesi bulunması ve bu belgenin işlem yapılmak için noterliğe ibraz edildiğinde 99 ile başlayan yabancı kimlik numarasından, geçici koruma kapsamında bulunup bulunmadığı ile ikamet etmesi için belirlenen il dışında işlem yaptırmak istediğinin belirlenmesi halinde kendilerinden yol izin belgesi aranması uygulamasının devam etmesi gerektiği, açıklanmaktadır.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff; margin: 0 0 7px 21px;\">Ayrıca; Türkiye Noterler Birliği internet sitesinde Hukuk Danışmanlık Görüşleri altında 01.04.2020 tarih ve 131 sırasında yer alan Yönetim Kurulunun 10.03.2020 tarihli toplantısında alınan kararda da ;</p>\n\n<p style=\"text-indent: 47px; background: #ffffff; margin: 0 0 7px 21px;\">Noterlik Kanununun 72 nci maddesi gereği noter, iş yaptıracak kişilerin kimlik, adres ve yeteneğini ve gerçek isteklerini öğrenmekle yükümlüdür.</p>\n\n<p style=\"text-indent: 47px; background: #ffffff; margin: 0 0 7px 21px;\">Noterlik Kanunu Yönetmeliğinin 90 ıncı maddesinde, kimlik tespitinde nüfus hüviyet cüzdanı, buna dayalı olarak resmi mercilerden verilmiş pasaport, <span style=\"font-weight: bold; text-decoration: underline;\">ehliyet,</span><span style=\"font-weight: bold;\"> </span>fotoğraflı kimlik kartı vesair kimlik belgelerinin kullanılabileceği düzenlenmiş olup Birliğimizin 12.06.2019 tarih ve (1) sayılı Birleştirilmiş Genelgesinde noterlik işlemlerinde kullanılacak kimlikler arasında <span style=\"font-weight: bold; text-decoration: underline;\">sürücü belgeleri</span><span style=\"font-weight: bold;\"> </span>sayılmıştır.</p>\n\n<p style=\"text-indent: 47px; background: #ffffff; margin: 0 0 7px 21px;\">Yönetmelikte ve Genelgede yabancı ya da Türk vatandaşı ayrımı yapılmamış olduğundan, doğrulanamamış olsa bile sürücü belgesinin noterlik işlemlerinde kullanılabileceği,<br />\n\n&nbsp;</p>\n\n<p style=\"text-indent: 47px; background: #ffffff; margin: 0 0 7px 21px;\">Ancak anılan Genelgede geçici koruma kapsamına alınmış Suriyeli yabancılara düzenlenen Geçici Koruma Kimlik Belgelerinin, kimlikte belirtilen ikamet ilinden başka bir ilde ancak &quot;Yol İzin Belgesi&quot; ile birlikte kullanılabileceği belirtildiğinden, geçici koruma kapsamında olduğu tespiti yapılabilen Suriyelilerin, sürücü belgelerinin ikamet ettikleri il dışında &quot;Yol İzin Belgesi&quot; ile kullanılmasının uygun olacağı İfade edilmiştir.</p>\n\n<p style=\"text-indent: 47px; background: #ffffff; margin: 0 0 7px 21px;\">Yukarıda yer verilen 10.03.2020 tarihli Yönetim Kurulu kararında ve (1) sayılı birleştirilmiş genelgemizde, 1512 sayılı Noterlik Kanunu ve Noterlik Kanunu Yönetmeliğinin 90 maddesi uyarınca, Türk vatandaşları ve yabancı ülke vatandaşlarının/vatansızların noterlik işlemlerinde kullanılabileceği kimlikler ayrıntılarıyla açıklanmıştır.</p>\n\n<p style=\"text-indent: 47px; background: #ffffff; margin: 0 0 7px 21px;\">Türk makamlarınca düzenlenmiş ve resmi kimlik sayılan sürücü belgelerinin Türk ya da yabancı ayrımı yapılmadan, özellikle belirli kimlikler istenmeyen (tapuda işlem yapılacak, yeni düzenlemeyle noterliklerdeki taşınmaz satış işlemlerindeki gibi) işlemler dışında kullanılmasının önünde yasal bir engel bulunmadığı,</p>\n\n<p style=\"text-indent: 47px; background: #ffffff; margin: 0 0 7px 21px;\">Sadece, Suriyeliler ile ilgili olarak özel bir düzenleme olup, <span style=\"font-weight: bold;\">Suriye Arap Cumhuriyetinden gelen mülteciler ve vatansızlar geçici koruma kapsamına alınmıştır. </span>Bu şahısların Türkiye'de yolculukları içinde anılan yol izin belgesi işlemlerde arandığı,</p>\n\n<p style=\"text-indent: 47px; background: #ffffff; margin: 0 0 7px 21px;\">Bunun dışında Suriye vatandaşları da dahil olmak üzere Türkiye'ye yasal yollarla giriş yapan yabancı ülke vatandaşlarından ise yol izin belgesi düzenlenmediğinden, tabiatıyla bu belgenin aranmasına gerek bulunmadığı,</p>\n\n<p style=\"text-indent: 47px; background: #ffffff; margin: 0 0 7px 21px;\">Birliğimizce yayımlanan (1) sayılı birleştirilmiş genelgedeki,</p>\n\n<p style=\"text-indent: 47px; background: #ffffff; margin: 0 0 7px 21px;\">5683 sayılı Yabancıların Türkiye'de İkamet ve Seyahatleri Hakkında Kanun uyarınca Türkiye'de ikamet edecek yabancılara verilmiş olan &quot;ikamet tezkeresi&quot; yerine, 11.04.2014 tarihinden itibaren, şekil ve içeriği yeniden belirlenen &quot;ikamet izni belgesi&quot; kullanılmaya başlandığı,</p>\n\n<p style=\"text-indent: 47px; background: #ffffff; margin: 0 0 7px 21px;\">5683 sayılı Kanun uyarınca 11.04.2014 tarihinden önce verilmiş olup, süreleri bitmemiş olan ikamet tezkereleri, 11.04.2014 tarihinden sonra sürelerinin sonuna kadar geçerli olmaya devam edecek ve sürelerinin sonuna kadar herhangi bir ilave idari işleme gerek kalmaksızın kullanılacağı, dolayısıyla, 5683 sayılı Kanuna göre verilmiş olup süreleri dolmayan ikamet tezkereleri, Adalet Bakanlığı Hukuk İşleri Genel Müdürlüğünün 23.3.1989 gün ve 13354 sayılı görüşleri doğrultusunda tapuda işlem yapılmasını gerektirenler hariç diğer noterlik işlemlerinde kullanılabileceği,</p>\n\n<p style=\"text-indent: 47px; background: #ffffff; margin: 0 0 7px 21px;\">6458 sayılı Yabancılar ve Uluslararası Koruma Kanunu uyarınca <span style=\"text-decoration: underline;\">11.04.2014 tarihinden sonra verilen</span> &quot;İkamet İzin Belgesi&quot; nin tek başına kimlik olarak kabul edilmeyecek olup, bu belge sahibi kişilerin pasaportlarının veya yabancı kimliklerinin olması nedeniyle işlemlerinde, &quot;İkamet İzin Belgeleri&quot; ile tercüme edilmiş pasaportları veya yabancı kimlikleri birlikte kullanılacağı,</p>\n\n<p style=\"background: #ffffff; margin: 0 0 7px 67px;\">Ayrıca (1) sayılı birleştirilmiş genelgede yer alan;</p>\n\n<p style=\"text-indent: 47px; background: #ffffff; margin: 0 0 7px 21px;\">Tapu ve Kadastro Genel Müdürlüğü Yabancı İşler Dairesi Başkanlığının, Tapu Sicil Tüzüğünün 18 inci maddesine dayanarak yaptığı belirleme üzerine, yayımladığı 16.09.2013 tarihli ve 2013/13 sayılı &quot;Yabancılara İlişkin Tapu İşlemlerinde Kimlik Tespiti&quot; konulu genelgesinde yapılan açıklamalar uyarınca, yabancı uyruklu gerçek kişilerin tapuda işlem yapılmasını gerektiren noterlik işlemlerinde sadece;</p>\n\n<p style=\"background: #ffffff; margin: 0 0 7px 67px;\">Bu kişilerin tabiiyetinde bulundukları ülkelerin yetkili makamları tarafından usulüne uygun olarak verilmiş yabancı ülke kimlik belgeleri veya pasaport belgeleri,<br />\n\n&nbsp;</p>\n\n<p style=\"text-indent: 47px; background: #ffffff; margin: 0 0 7px 21px;\">12.04.2013 tarihinden sonra nüfus müdürlüklerince düzenlenen ve değerli kâğıtlar kapsamında olan Mavi Kartlar,</p>\n\n<p style=\"background: #ffffff; margin: 0 0 7px 67px;\">Vatansızlar için ise yukarıda açıklanan &quot;Vatansız Kişi Kimlik Belgesi&quot; kullanabileceği, açıklamaları doğrultusunda;</p>\n\n<p style=\"text-indent: 47px; background: #ffffff; margin: 0 0 7px 21px;\"><span style=\"font-weight: bold;\">Geçici koruma altına alınmış Suriye vatandaşları dışındaki yabancıların, tapu işlemleri hariç olmak üzere, yol izin belgesi de aranmadan Türk makamlarınca düzenlenmiş sürücü belgeleriyle noterlikte işlem yapılabileceğine,</span></p>\n\n<p style=\"text-indent: 47px; background: #ffffff; margin: 0 0 7px 21px;\">Ancak noterlikçe anılan belgenin sahteliği konusunda ya da başkaca bir tereddüt yaşanıyorsa, sürücü belgesinin yanı sıra tek başına kullanılması henüz mümkün olmayan ikamet izin belgesinin birlikte kullanılabileceğine karar verilmiştir. Bilgilerinizi rica ederim.</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">Emine ÇAĞLAYAN</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">Başkan</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"> </p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\">Hukuki Danışman  &nbsp; &nbsp; &nbsp; &nbsp; &nbsp; &nbsp; &nbsp; : Ş.ARTAR</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"yabancilar-tcye-ait-surucu-bel-islem-yapabilir.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 22.12.2023</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:29:23.335539"
}