{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\yabanciya-sirket-hisse-devri.html",
    "title": "YABANCIYA ŞİRKET HİSSE DEVRİ",
    "description": "Yayın Tarihi: 10.12.2021 Yayınlayan: MEHMET MERT ÖKDEM Konu: Yabancıya Şirket Hisse Devri İçerik: Mali Danışmanlık-138-20194 - 07.06.2021      Sayın ...... Noteri",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ YABANCIYA ŞİRKET HİSSE DEVRİ Email Gönder YABANCIYA ŞİRKET HİSSE DEVRİ << Fihrist-Ana sayfa >> YABANCIYA ŞİRKET HİSSE DEVRİ HİSSE DEVİR SÖZLEŞMELERİ    MEVZUAT    SENEDE BAĞL.PAY DEVRİ    HİSSE DEVİR SÖZ ÖNCE Yayın Tarihi: 10.12.2021 Yayınlayan: MEHMET MERT ÖKDEM Konu: Yabancıya Şirket Hisse Devri İçerik: Mali Danışmanlık-138-20194 - 07.06.2021 Sayın ...... Noteri İlgi: 29.03.2021 tarih ve 41 sayılı yazınız. Yönetim Kurulumuzun 24.05.2021 günlü toplantısında görüşülen ilgide kayıtlı yazınızda, Türkiye’de kurulmuş tek ortaklı limited şirketin Ürdün uyruklu bir şahıs tarafından tüm hisselerinin satın alınarak tek ortaklı sahibi olmak istenildiği, bu nedenle yabancı kişinin müdür olması halinde; Çalışma izni ve ikamet izninin aranıp aranmayacağı, şirketin konusu itibariyle örneğin şirketin konuları arasında hayvancılık, mobilya ve inşaat işleri söz konusu olduğu belirtilerek bunların yabancılar tarafından yapılıp yapılmayacağı, vergi dairesi dışında başkaca bir resmi kuruma mevzuat gereği bildirim yapılıp yapılmayacağı, Türk vatandaşları arasındaki hisse devri damga vergisi ve harçtan muaf olup devir alan kişinin yabancı olması nedeniyle muafiyet uygulanıp uygulanmayacağı, ayrıca şirket devir bedeli olarak ödenecek miktarın tespitinde ileride alıcının sorumluluğunu gerektireceğinde şirket sermayesinin ne miktarının ödendiği, ne miktarının 24 ay içinde ödeneği, şirket hisselerinin nominal ve itibari değerinin ne miktar olup olmadığı konusunda gerek aydınlatma yükümlülüğü kapsamında gerekse işleme müstenidat olarak hangi belgelerin istenmesi gerektiği ve işlemin damga vergisi ve harçtan istisna edilip edilmeyeceği hususlarında görüş talep ettiği anlaşılmıştır. Hukuki yönden yapılan inceleme neticesinde, Birliğimizin 22.07.2020 tarih ve (40) sayılı birleştirilmiş genelgesinde ticaret şirketlerine ilişkin düzenlemeler ve açıklamalar yer almaktadır. Buna göre yabancı gerçek ve tüzel kişilerin ülkemizde 6102 sayılı Türk Ticaret Kanunu hükümlerine göre şirket kurabilecekleri ve şirketlerden pay alabilecekleri, yabancı sermayeli şirketlerdeki pay devirlerine ilişkin birleştirilmiş genelgede yer alan bilgilerin Sanayi Bakanlığı Teşvik Uygulama ve Yabancı Sermaye Genel Müdürlüğüne bildirilecek ayrıca limited şirket pay devir veya devir vaadi işlemleri ile ilgili bildirimlerin şirketlerin kurumlar vergisi yönünden bağlı oldukları vergi dairesine gönderilmesi gerektiği bildirilmiştir. Doğrudan Yabancı Yatırımlarda Yabancı Uyruklu Personel İstihdamı Hakkında Yönetmelik” in 4 üncü maddesinde, “Kilit Personel: Türkiye’de kurulu bulunan ve tüzel kişiliğe sahip bir şirketin, aşağıdaki şartlardan en az birini sağlayan personeli \"Kilit Personel\" sayılır; Buna göre; a) 1) Şirketin üst yönetiminde ya da yürütme pozisyonunda çalışmak, 2) Şirketin tamamını veya bir bölümünü yönetmek, 3) Şirketin denetçilerinin, idari veya teknik personelinin işlerini denetlemek veya kontrol etmek, 4) Şirkete yeni personel almak ya da mevcut personelin işine son vermek veya bu konularda teklif yapmak, alanlarından en az bir tanesinde görev alan veya bu konularda yetki sahibi; şirket ortağı, yönetim kurulu başkanı, yönetim kurulu üyesi, genel müdür, genel müdür yardımcısı, şirket müdürü, şirket müdür yardımcısı ve benzeri mevkilerde görev yapan kişi, b) Şirketin hizmetleri, araştırma cihazları, teknikleri ya da yönetimi için temel sayılan bilgiye sahip kişi, c) İrtibat bürolarında, yurt dışındaki ana şirket tarafından adına yetki belgesi düzenlenen en fazla bir kişi.” 5 inci maddesinde, “Özellik arzeden doğrudan yabancı yatırımlarda istihdam edilecek kilit personele Bakanlıkça çalışma izni verilir.” 15 inci maddesinin ikinci fıkrasında, “4875 sayılı Kanun kapsamında yatırım yapılması, şirket ortakları dahil yabancı uyruklu personele mutlaka çalışma izni verilmesini zorunlu kılmaz.” Türk Ticaret Kanununun 595 inci maddesinin ikinci fıkrasında “Şirket sözleşmesinde aksi öngörülmemişse esas sermaye payının devri için, ortaklar genel kurulunun onayı şarttır. Devir bu onayla geçerli olur. hükümleri yer almaktadır. Bu itibarla; Yabancı kişinin çalışma izni, ikamet izni ya da şirket konusuna giren işlemlerin yabancı tarafından yapılıp yapılmayacağı hususlarının noter tarafından araştırılmaksızın şirket hisse devir sözleşmesinin onaylanabileceği, hisse devrinin gerçekleşmesi sonrasında kilit personel yabancı kişinin ilgili kurumlara başvurması gerektiği, Birleştirilmiş genelgede belirtildiği üzere, limited ve anonim şirket pay devir bedellerinin peşin ve tamamen ödenmesi gibi bir şart aranmayıp taksitler halinde ödeneceğinin devir senedinde gösterilmesinde hukuken bir engel bulunmadığı, Birliğimizin 12.06.2019 tarih ve (3) sayılı birleştirilmiş genelgesinde, noterlik işlemlerinde kullanılacak dayanak belgeler düzenlenmiş olup burada belirtilen hususlar dikkate alınarak yabancıların işlemlerinde 12.06.2019 tarih ve (1) sayılı birleştirilmiş genelgesinde belirtilen kimliklerin dayanak olarak kullanılabileceği düşünülmektedir. Diğer taraftan, 09.08.2016 günlü ve 2016/18 sayılı Genelgemiz ile noterliklere duyurulmuş olduğu üzere, anonim, eshamlı komandit ve limited şirketlerin kuruluş, pay devri, sermaye artırımı, birleşme, devir, bölünme ve nev'i değişiklikleri nedeniyle yapılacak işlemler ve düzenlenen kağıtlarla ilgili noterlik işlemleri harç ve damga vergisinden istisnadır. Bununla birlikte, Gelir İdaresi Başkanlığı görüşüne istinaden yayımlanmış olan 30.01.2018 günlü ve 2018/2 sayılı Genelgemizde yer aldığı üzere, Türk Ticaret Kanunu hükümlerine göre kurulmuş anonim, eshamlı komandit ve limited şirketlerin pay devrine ilişkin istisna hükümlerinde, pay devrinin yapılacağı kişiler yönünden (devralan ya da devreden) yerli veya yabancı ayrımına gidilmediği dikkate alındığında, yabancılara yapılacak kanun kapsamındaki şirket pay devri işlemleri ve bu işlemlerle ilgili düzenlenen kağıtların damga vergisi ve harç istisnasından yararlanması mümkün bulunmaktadır. Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim. Dursun CİN Başkan Güncelleme: 26.11.2022 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "YABANCIYA ŞİRKET HİSSE DEVRİ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fyabanciya-sirket-hisse-devri.html",
        "title": "",
        "target": "",
        "type": "internal"
      },
      {
        "text": "YABANCIYA ŞİRKET HİSSE DEVRİ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?yabanciya-sirket-hisse-devri.html",
        "title": "",
        "target": "_top",
        "type": "internal"
      },
      {
        "text": "HİSSE DEVİR SÖZLEŞMELERİ",
        "href": "hisse-devir-sozlesmeleri-dizini.html",
        "title": "HİSSE DEVİR SÖZLEŞMELERİ DİZİNİ",
        "target": "",
        "type": "internal"
      },
      {
        "text": "MEVZUAT",
        "href": "sirket-hisse-devir-islemleri-mevzuati.html",
        "title": "MEVZUAT - ŞİRKET HİSSE DEVİR İŞLEMLERİ",
        "target": "",
        "type": "internal"
      },
      {
        "text": "SENEDE BAĞL.PAY DEVRİ",
        "href": "senede-baglanmis-paylarin-devri-anonim-sirket.html",
        "title": "SENEDE BAĞL.PAY DEVRİ",
        "target": "",
        "type": "internal"
      },
      {
        "text": "HİSSE DEVİR SÖZ ÖNCE",
        "href": "hisse-devir-sozlesmesinden-once.html",
        "title": "HİSSE DEVİR SÖZLEŞMESİNDEN ÖNCE...",
        "target": "",
        "type": "internal"
      },
      {
        "text": "Güncelleme: 26.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "YABANCIYA ŞİRKET HİSSE DEVRİ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>YABANCIYA ŞİRKET HİSSE DEVRİ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi: 10.12.2021 Yayınlayan: MEHMET MERT ÖKDEM Konu: Yabancıya Şirket Hisse Devri İçerik: Mali Danışmanlık-138-20194 - 07.06.2021 &nbsp; &nbsp; &nbsp;Sayın&nbsp;...... Noteri &nbsp;&nbsp;\" />\n\n   <link rel=\"canonical\" content=\"noterlikrehberi.net/rehber/index.html?yabanciya-sirket-hisse-devri.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"yabanciya-sirket-hisse-devri.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"YABANCIYA ŞİRKET HİSSE DEVRİ\",\n\n   mailsubject: \"Tavsiye: Noterlik Rehberi - YABANCIYA ŞİRKET HİSSE DEVRİ &nbsp; &nbsp;HİSSE DEVİR SÖZLEŞMELERİ&nbsp; &nbsp;MEVZUAT&nbsp; &nbsp;SENEDE BAĞL.PAY DEVRİ&nbsp; &nbsp;HİSSE DEVİR SÖZ ÖNCE\",\n\n   sharesubject: \"Noterlik Rehberi - YABANCIYA ŞİRKET HİSSE DEVRİ &nbsp; &nbsp;HİSSE DEVİR SÖZLEŞMELERİ&nbsp; &nbsp;MEVZUAT&nbsp; &nbsp;SENEDE BAĞL.PAY DEVRİ&nbsp; &nbsp;HİSSE DEVİR SÖZ ÖNCE\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"YABANCIYA-SIRKET-HISSE-DEVRI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"yabanciya-sirket-hisse-devri.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?yabanciya-sirket-hisse-devri.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?yabanciya-sirket-hisse-devri.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?yabanciya-sirket-hisse-devri.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?yabanciya-sirket-hisse-devri.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fyabanciya-sirket-hisse-devri.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>YABANCIYA ŞİRKET HİSSE DEVRİ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?yabanciya-sirket-hisse-devri.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">YABANCIYA ŞİRKET HİSSE DEVRİ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"hisse-devir-sozlesmeleri-dizini.html\" class=\"topiclink\" title=\"HİSSE DEVİR SÖZLEŞMELERİ DİZİNİ\">HİSSE DEVİR SÖZLEŞMELERİ</a>  &nbsp; <a href=\"sirket-hisse-devir-islemleri-mevzuati.html\" class=\"topiclink\" title=\"MEVZUAT - ŞİRKET HİSSE DEVİR İŞLEMLERİ\">MEVZUAT</a>  &nbsp; <a href=\"senede-baglanmis-paylarin-devri-anonim-sirket.html\" class=\"topiclink\" title=\"SENEDE BAĞL.PAY DEVRİ\">SENEDE BAĞL.PAY DEVRİ</a>  &nbsp; <a href=\"hisse-devir-sozlesmesinden-once.html\" class=\"topiclink\" title=\"HİSSE DEVİR SÖZLEŞMESİNDEN ÖNCE...\">HİSSE DEVİR SÖZ ÖNCE</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"background: #ffffff;\"><span style=\"font-weight: bold;\">Yayın Tarihi: </span>10.12.2021</p>\n\n<p style=\"background: #ffffff;\"><span style=\"font-weight: bold;\">Yayınlayan: </span>MEHMET MERT ÖKDEM</p>\n\n<p style=\"background: #ffffff;\"><span style=\"font-weight: bold;\">Konu: </span>Yabancıya Şirket Hisse Devri</p>\n\n<p style=\"background: #ffffff;\"><span style=\"font-weight: bold;\">İçerik: </span>Mali Danışmanlık-<span style=\"font-weight: bold;\">138-20194</span> - 07.06.2021</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"> </p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Sayın ...... Noteri</span></p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n </p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">İlgi:  &nbsp;  </span>29.03.2021 tarih ve 41 sayılı yazınız.<br />\n\n&nbsp;</p>\n\n<p style=\"text-indent: 47px; margin: 0 0 7px 0;\">Yönetim Kurulumuzun 24.05.2021 günlü toplantısında görüşülen ilgide kayıtlı yazınızda, Türkiye’de kurulmuş tek ortaklı limited şirketin Ürdün uyruklu bir şahıs tarafından tüm hisselerinin satın alınarak tek ortaklı sahibi olmak istenildiği, bu nedenle yabancı kişinin müdür olması halinde;</p>\n\n<p style=\"margin: 0 0 7px 0;\">  &nbsp; &nbsp; &nbsp; &nbsp; &nbsp;Çalışma izni ve ikamet izninin aranıp aranmayacağı, şirketin konusu itibariyle örneğin şirketin konuları arasında hayvancılık, mobilya ve inşaat işleri söz konusu olduğu belirtilerek bunların yabancılar tarafından yapılıp yapılmayacağı, vergi dairesi dışında başkaca bir resmi kuruma mevzuat gereği bildirim yapılıp yapılmayacağı, Türk vatandaşları arasındaki hisse devri damga vergisi ve harçtan muaf olup devir alan kişinin yabancı olması nedeniyle muafiyet uygulanıp uygulanmayacağı, ayrıca şirket devir bedeli olarak ödenecek miktarın tespitinde ileride alıcının sorumluluğunu gerektireceğinde şirket sermayesinin ne miktarının ödendiği, ne miktarının 24 ay içinde ödeneği, şirket hisselerinin nominal ve itibari değerinin ne miktar olup olmadığı konusunda gerek aydınlatma yükümlülüğü kapsamında gerekse işleme müstenidat olarak hangi belgelerin istenmesi gerektiği ve işlemin damga vergisi ve harçtan istisna edilip edilmeyeceği hususlarında görüş talep ettiği anlaşılmıştır.</p>\n\n<p style=\"margin: 0 19px 7px 0;\">  &nbsp; &nbsp; &nbsp; &nbsp; &nbsp;Hukuki yönden yapılan inceleme neticesinde,</p>\n\n<p style=\"margin: 0 0 7px 0;\">  &nbsp; &nbsp; &nbsp; &nbsp; &nbsp;Birliğimizin 22.07.2020 tarih ve (40) sayılı birleştirilmiş genelgesinde ticaret şirketlerine ilişkin düzenlemeler ve açıklamalar yer almaktadır. Buna göre yabancı gerçek ve tüzel kişilerin ülkemizde 6102 sayılı Türk Ticaret Kanunu hükümlerine göre şirket kurabilecekleri ve şirketlerden pay alabilecekleri, yabancı sermayeli şirketlerdeki pay devirlerine ilişkin birleştirilmiş genelgede yer alan bilgilerin Sanayi Bakanlığı Teşvik Uygulama ve Yabancı Sermaye Genel Müdürlüğüne bildirilecek ayrıca limited şirket pay devir veya devir vaadi işlemleri ile ilgili bildirimlerin şirketlerin kurumlar vergisi yönünden bağlı oldukları vergi dairesine gönderilmesi gerektiği bildirilmiştir.</p>\n\n<p style=\"text-indent: 47px; margin: 0 0 7px 0;\">Doğrudan Yabancı Yatırımlarda Yabancı Uyruklu Personel İstihdamı Hakkında Yönetmelik” in 4 üncü maddesinde, “Kilit Personel: Türkiye’de kurulu bulunan ve tüzel kişiliğe sahip bir şirketin, aşağıdaki şartlardan en az birini sağlayan personeli &quot;Kilit Personel&quot; sayılır;</p>\n\n<p style=\"margin: 0 19px 7px 0;\">  &nbsp; &nbsp; &nbsp; &nbsp; &nbsp; Buna göre;</p>\n\n<p style=\"text-indent: 47px; background: #ffffff; margin: 0 0 7px 0;\">a) 1) Şirketin üst yönetiminde ya da yürütme pozisyonunda çalışmak,</p>\n\n<p style=\"text-indent: 19px; background: #ffffff; margin: 0 0 7px 47px;\">2) Şirketin tamamını veya bir bölümünü yönetmek,</p>\n\n<p style=\"text-indent: 66px; background: #ffffff; margin: 0 0 7px 0;\">3) Şirketin denetçilerinin, idari veya teknik personelinin işlerini denetlemek veya kontrol etmek,</p>\n\n<p style=\"text-indent: 66px; background: #ffffff; margin: 0 0 7px 0;\">4) Şirkete yeni personel almak ya da mevcut personelin işine son vermek veya bu konularda teklif yapmak,</p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"text-indent: 47px; background: #ffffff; margin: 0 0 7px 0;\">alanlarından en az bir tanesinde görev alan veya bu konularda yetki sahibi; şirket ortağı, yönetim kurulu başkanı, yönetim kurulu üyesi, genel müdür, genel müdür yardımcısı, şirket müdürü, şirket müdür yardımcısı ve benzeri mevkilerde görev yapan kişi,</p>\n\n<p style=\"text-indent: 47px; background: #ffffff; margin: 0 0 7px 0;\">b) Şirketin hizmetleri, araştırma cihazları, teknikleri ya da yönetimi için temel sayılan bilgiye sahip kişi,</p>\n\n<p style=\"text-indent: 47px; background: #ffffff; margin: 0 0 7px 0;\">c) İrtibat bürolarında, yurt dışındaki ana şirket tarafından adına yetki belgesi düzenlenen en fazla bir kişi.”</p>\n\n<p style=\"text-indent: 47px; background: #ffffff; margin: 0 0 7px 0;\">5 inci maddesinde, “Özellik arzeden doğrudan yabancı yatırımlarda istihdam edilecek kilit personele Bakanlıkça çalışma izni verilir.”</p>\n\n<p style=\"text-indent: 47px; background: #ffffff; margin: 0 0 7px 0;\">15 inci maddesinin ikinci fıkrasında, “4875 sayılı Kanun kapsamında yatırım yapılması, şirket ortakları dahil yabancı uyruklu personele mutlaka çalışma izni verilmesini zorunlu kılmaz.”</p>\n\n<p style=\"text-indent: 47px; background: #ffffff; margin: 0 0 7px 0;\">Türk Ticaret Kanununun 595 inci maddesinin ikinci fıkrasında “Şirket sözleşmesinde aksi öngörülmemişse esas sermaye payının devri için, ortaklar genel kurulunun onayı şarttır. Devir bu onayla geçerli olur. hükümleri yer almaktadır.<br />\n\n&nbsp;</p>\n\n<p style=\"text-indent: 47px; background: #ffffff; margin: 0 0 7px 0;\">Bu itibarla;</p>\n\n<p style=\"text-indent: 47px; background: #ffffff; margin: 0 0 7px 0;\">Yabancı kişinin çalışma izni, ikamet izni ya da şirket konusuna giren işlemlerin yabancı tarafından yapılıp yapılmayacağı hususlarının noter tarafından araştırılmaksızın şirket hisse devir sözleşmesinin onaylanabileceği, hisse devrinin gerçekleşmesi sonrasında kilit personel yabancı kişinin ilgili kurumlara başvurması gerektiği,</p>\n\n<p style=\"text-indent: 47px; background: #ffffff; margin: 0 0 7px 0;\">Birleştirilmiş genelgede belirtildiği üzere, limited ve anonim şirket pay devir bedellerinin peşin ve tamamen ödenmesi gibi bir şart aranmayıp taksitler halinde ödeneceğinin devir senedinde gösterilmesinde hukuken bir engel bulunmadığı,</p>\n\n<p style=\"text-indent: 47px; background: #ffffff; margin: 0 0 7px 0;\">Birliğimizin 12.06.2019 tarih ve (3) sayılı birleştirilmiş genelgesinde, noterlik işlemlerinde kullanılacak dayanak belgeler düzenlenmiş olup burada belirtilen hususlar dikkate alınarak yabancıların işlemlerinde 12.06.2019 tarih ve (1) sayılı birleştirilmiş genelgesinde belirtilen kimliklerin dayanak olarak kullanılabileceği düşünülmektedir.</p>\n\n<p style=\"text-indent: 45px; background: #ffffff; margin: 0 0 7px 0;\">Diğer taraftan, 09.08.2016 günlü ve 2016/18 sayılı Genelgemiz ile noterliklere duyurulmuş olduğu üzere, anonim, eshamlı komandit ve limited şirketlerin kuruluş, <span style=\"text-decoration: underline;\">pay devri,</span> sermaye artırımı, birleşme, devir, bölünme ve nev'i değişiklikleri nedeniyle yapılacak işlemler ve düzenlenen kağıtlarla ilgili noterlik işlemleri harç ve damga vergisinden istisnadır.</p>\n\n<p style=\"text-indent: 45px; background: #ffffff; margin: 0 0 7px 0;\">Bununla birlikte, Gelir İdaresi Başkanlığı görüşüne istinaden yayımlanmış olan 30.01.2018 günlü ve 2018/2 sayılı Genelgemizde yer aldığı üzere, Türk Ticaret Kanunu hükümlerine göre kurulmuş anonim, eshamlı komandit ve limited şirketlerin pay devrine ilişkin istisna hükümlerinde, pay devrinin yapılacağı kişiler yönünden (devralan ya da devreden) yerli veya yabancı ayrımına gidilmediği dikkate alındığında, yabancılara yapılacak kanun kapsamındaki şirket pay devri işlemleri ve bu işlemlerle ilgili düzenlenen kağıtların damga vergisi ve harç istisnasından yararlanması mümkün bulunmaktadır.</p>\n\n<p style=\"text-indent: 47px; background: #ffffff; margin: 0 0 7px 0;\">Ancak, işlemin özelliğine göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgilerinizi rica ederim. </p>\n\n<p style=\"background: #ffffff;\"><span style=\"font-size: 13px; color: #000000; background-color: #ffffff;\">&nbsp;</span><br />\n\n<span style=\"font-size: 13px; color: #000000; background-color: #ffffff;\">&nbsp;</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Dursun CİN</span></p>\n\n<p style=\"background: #ffffff; margin: 0 0 7px 0;\"><span style=\"font-weight: bold;\">Başkan</span></p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"yabanciya-sirket-hisse-devri.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 26.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:29:25.046920"
}