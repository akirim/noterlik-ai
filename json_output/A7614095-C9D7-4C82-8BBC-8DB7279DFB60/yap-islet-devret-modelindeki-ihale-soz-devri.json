{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\yap-islet-devret-modelindeki-ihale-soz-devri.html",
    "title": "YAP-İŞLET-DEVRET MODELİNDEKİ İHALE SÖZ DEVRİNDE DAMGA VE HARÇ",
    "description": "Yayın Tarihi:13.12.2019 Yayınlayan:AYDIN KAHRAMAN Konu:Yap-işlet-devret modelindeki ihale sözleşmesinin devrinde damga ve harç İçerik:Mali Danışmanlık-267-55469 -13/12/2019",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ YAP-İŞLET-DEVRET MODELİNDEKİ İHALE SÖZ DEVRİNDE DAMGA VE HARÇ Email Gönder YAP-İŞLET-DEVRET MODELİNDEKİ İHALE SÖZ DEVRİNDE DAMGA VE HARÇ << Fihrist-Ana sayfa >> YAP-İŞLET-DEVRET MODELİNDEKİ İHALE SÖZLEŞMESİNİN DEVRİNDE DAMGA VE HARÇ SÖZLEŞMELER    DİĞER SÖZ.    MEVZUAT    GENELGE VE GENEL YAZILAR    T.N.B MEVZUATI Yayın Tarihi:13.12.2019 Yayınlayan:AYDIN KAHRAMAN Konu:Yap-işlet-devret modelindeki ihale sözleşmesinin devrinde damga ve harç İçerik:Mali Danışmanlık-267-55469 -13/12/2019 Sayın ……….. Noteri İlgi  14.11.2019 tarih ve 2019/221 sayılı yazınız. Yönetim Kurulunun 02.12.2019 günlü toplantısında görüşülen ilgi yazınızda, ekte örneği bulunan devir sözleşmesinin 2. Maddesinde belirtilen mevzuat gereğince yine 2. Maddesinde belirtilen işin yapılmasına dair sözleşmenin işi yapan firma tarafından başka bir firmaya devrine dair sözleşmeden, 3996 sayılı Kanunun 12. Maddesi gereğince firmadan idareye devir sözkonusu olmadığından harç ve damga vergisine tabi kağıtlardan olduğu düşünülmekle beraber, (sözleşmenin 1999 yılında imzalandığı hususu göz önünde bulundurularak) 3996 sayılı Kanunun 13. Maddesi ve geçici 1. Maddesi gereğince; 1-Ekte örneği gönderilen işlemin harç ve damga vergisine tabi olup olmadığı, 2-Harç ve damga vergisine tabi ise hangi tutar üzerinden hesaplanacağı, hususlarında bilgi verilmesi istenilmektedir. Bilindiği üzere, 3996 sayılı, “Bazı Yatırım Ve Hizmetlerin Yap-İşlet-Devret Modeli Çerçevesinde Yaptırılması Hakkında Kanun”un amacı, kamu kurum ve kuruluşlarınca ifa edilen ileri teknoloji veya yüksek maddi kaynak gerektiren bazı yatırım ve hizmetlerin yap-işlet-devret modeli çerçevesinde yaptırılmasını sağlamaktır. 3996 sayılı Kanunun konuya ilişkin maddeleri aşağıda belirtilmiştir. a)     Kanunun 2 nci maddesinde; “Bu Kanun, köprü, tünel, baraj, sulama, içme ve kullanma suyu, arıtma tesisi, kanalizasyon, haberleşme, kongre merkezi, kültür ve turizm yatırımları, ticari bina ve tesisler, spor tesisleri, yurtlar, tema parklar, balıkçı barınakları, silo ve depo tesisleri, jeotermal ve atık ısıya dayalı tesisler ve ısıtma sistemleri (Ek ibare: 20/12/1999 - 4493/1 md.) elektrik üretim, iletim, dağıtım ve ticareti maden ve işletmeleri, fabrika ve benzeri tesisler, çevre kirliliğini önleyici yatırımlar, otoyol, trafiği yoğun karayolu, demiryolu ve raylı sistemler, gar kompleksi ve İstasyonları, teleferik ve telesiyej tesisleri, lojistik merkezi, yeraltı ve yerüstü otoparkı ve sivil kullanıma yönelik deniz ve hava alanları ve limanları , yük ve/veya yolcu ve yat limanları ile kompleksleri, Kanal İstanbul ve benzeri su yolu projeleri, sınır kapıları ve gümrük tesisleri, milli park (özel kanunu olan hariç), tabiat parkı, tabiatı koruma alanı ve yaban hayatı koruma ve geliştirme sahalarında planlarda öngörülen yapı ve tesisleri, toptancı halleri ve benzeri yatırım ve hizmetlerin yaptırılması, işletilmesi ve devredilmesi konularında, yap-işlet-devret modeli çerçevesinde sermaye şirketlerinin veya yabancı şirketlerin görevlendirilmesine ilişkin usul ve esasları kapsar.” b)     Kanunun 12 nci maddesinde; “2 nci maddede belirtilen konularda ve yap-işlet-devret modeli çerçevesinde idare ile sermaye şirketi veya yabancı şirketin yapacağı bütün iş ve işlemler 1.7.1964 tarihli ve 488 sayılı Kanuna göre alınan damga vergisi ile 2.7.1964 tarihli ve 492 sayılı Kanun uyarınca alınan harçlardan muaftır.”hükümleri yer almaktadır. Yanısıra, 11.06.2011 tarih ve 27961 Mükerrer sayılı Resmi Gazete’de yayımlanan 2011/1807 sayılı Bakanlar Kurulu Kararında, 3996 sayılı Kanun kapsamında Kanunun 2 nci maddesinde belirlenen konularda yatırım hizmetlerinin idare ve işi yüklenen müteahhit arasında yapılmasına dair sözleşmelerin yer aldığı belirtilmiş olup, sözkonusu Kararnamenin “muafiyetler” başlıklı 47 nci maddesinde; “(1) Kanuna güre YID modeli çerçevesinde gerçekleştirilen yatırımlarla ilgili olarak, idare ile sermaye şirketi veya görevli şirket tarafından yapılan bütün iş ve işlemler, 1/7/1964 tarihli ve 488 sayılı Damga Vergisi Kanununa göre alınan damga vergisi ; 2/7/1964 tarihli ve 492 sayılı Harçlar Kanunu uyarınca alınan harçlardan muaftır. (2)   Birinci fıkrada belirtilen iş ve işlemler kapsamında; a)İsteklilerin İdareye verecekleri geçici teminat mektuplarından sadece görevlendirilen şirketin verdiği geçici teminat mektubu, kesin teminat mektubu ve bunlarla ilgili diğer teminat ve garantilerle görevlendirme kararları, b)Görevli şirket ile idare arasında düzenlenen uygulama sözleşmesi ile bu sözleşme hükümlerine dayanılarak kamu kurum ve kuruluşları ile yapılan diğer sözleşmeler, c) İdare tarafından yatırımla ilgili gerçekleştirilecek kamulaştırmalar ile kamulaştırılan taşınmazların tapu siciline, görevli şirket lehine konulan tescil ve şerhler, ç) Yatırım döneminde kullanılmak üzere görevli şirket tarafından yatırım kredisi temini ve mal ve hizmet alımları, d) Yatırımın tamamlanmasını takiben idare ile görevli şirket arasındaki işletme ve bu dönem sonundaki devir uygulaması, ile ilgili işlemler ve bu işlemler nedeniyle düzenlenen kağıtlar damga vergisi ve harçtan istisnadır, (3) YİD modeli ile yapılacak projelerde ilgili idaresince 4/1/2002 tarihli ve 4734 sayılı kamu ihale Kanununa tabi olunmadan yapım ve işletme sürelerinde müşavirlik hizmet alımı yapılabilir. Söz konusu hizmet alımına ilişkin usul ve esaslar ilgili bakanlıklar tarafından belirlenir.” denilmektedir. Buna göre, 3996 sayılı Kanunun ilgili maddeleri ve yukarıda açıklanan Bakanlar Kurulu Kararındaki istisna, idare ve ihaleyi alan şirket arasında yapılan iş ve işlemler ile müteahhidin sözleşme konusu ile ilgili mal ve hizmet alımlarında doğan damga vergisi ve harcı kapsamına almaktadır. İnceleme konusu sözleşmenin incelenmesinde, aşağıdaki hususlar tespit edilmiştir. İnceleme konusu devir sözleşmesinin, “sözleşmenin konusu” başlıklı 2 nci maddesinde; “Devir sözleşmesinin konusu 3465 sayılı Kanun 4186 sayılı Uygulama Yönetmeliği ve 4047 sayılı Kanunun 2. Maddesi uyarınca, 3996 sayılı kanunun 11 ve 12. Maddesi hükümlerinden yararlandırılarak görevlendirilmesi yapılan, “Kazancı Gümüşova Otoyolu Km.157+500 deki Hendek B Tipi Otoyol Hizmet Tesisi ile bu tesise bağlı Km. 172+200 ve Km.173+200 deki D Tipi Otoyol Hizmet Tesislerinin projelendirilmesi, yapımı, bakımı, işletilmesi, işletme süresince gayri safi hasıla üzerinden idare’ye yıllık pay ödenmesi ve görev süresi sonunda idare’ye bedelsiz ve kullanılabilir durumda devredilmesi işi’ne ait sözleşme kapsamında Km.172+200 ve Km.173+200’deki D tipi otoyol hizmet tesislerinin bakımı, işletilmesi, işletme süresince gayri safi hasıla üzerinden idare’ye yıllık pay ödenmesi ve görev süresi onunda idare’ye bedelsiz ve kullanılabilir durumda devredilmesi işi” ile ilgili görevin Berceste Grup İnş.Turizm İşl. Akaryakıt Bayiliği Gıda San. Tic. Anonim Şirket’ine devredilmesidir.” ifadesi yer almaktadır. Sözleşmenin 6 ncı maddesinde ise; “Devir Alan Şirket, bu sözleşmenin imzalanmasından önce 300.000,00-TL tutarındaki İşletme Kesin Teminatını idare’ye verecektir.denilmektedir. Devir sözleşmesinin, idarenin muvafakatı ile devir eden şirket, devir alan şirket arasında imzalandığı görülmektedir. İnceleme konusu devir sözleşmesi evvelemirde iki şirket arasında yapılan bir sözleşme olduğundan, bu işleme 3996 sayılı Kanun kapsamında damga vergisi ve harç muafiyeti uygulanamayacağı düşünülmektedir. Diğer taraftan, 488 sayılı Damga Vergisi Kanununun 14 üncü maddesinin ikinci fıkrasında belli parayı ihtiva eden mukavelenin devri halinde aslından alınan, verginin dörtte birinin tahsil olunacağı belirtilmiştir. 492 sayılı Harçlar Kanununda devir ile ilgili işlemler yönünden özel bir hüküm yer almadığından, devredilen ilk mukavele bedelinin esas alınacağı tabidir. Ancak, işlemde, devir işleminin yanısıra, devir alan şirketin 300.000,00 TL tutarında işletme kesin teminatını idareye verme taahhüdü ve idarenin de bu devire muvafakati bulunmakla, söz konusu kağıtta 488 sayılı Kanunun 6 ncı maddesinin ikinci fıkrasındaki birbirine bağlı bir asıldan doğma ve 492 sayılı Kanunun 46 ncı maddesindeki birbiriyle ilgili, birden fazla işlem birlikte yer almaktadır. Bu çerçevede idarenin damga vergisi gerektirmeyen devir işlemine muvafakatine dair imzasının dikkate alınmaksızın, devir mukavelesinden; a)Devir konusu ilk sözleşmenin değeri üzerinden hesaplanacak binde 9,48 nispetindeki damga vergisinin dörtte birinin tutarı ile 300.000,00 TL kesin teminat bedeli üzerinden binde 9,48 nispetinde hesap edilecek damga vergisinden yüksek olanın tahsil edilmesi, b)Devir eden ve devir alanın imzaları esas alınarak yine devredilen sözleşmenin değeri üzerinden iki imza itibariyle harç hesap edilerek asgari ve azami hadler de dikkate alınarak harç alınması, gerektiği düşünülmektedir. Ancak, işlemin özelliğinde göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgi edinilmesini rica ederim. Dursun CİN Başkan 12/12/2019 Mali.Danışmanlık Per.     :N.ALTINDAL 12/12/2019 Mali Danışman Yard.       :Ş.KILIÇ 12/12/2019 Mali Danışman              :A.KAHRAMAN /    /2019 Genel Sekreter Yard.      :B.EMEL /    /2019 Genel Sekreter                :Dr.İ.GÜL Güncelleme: 05.02.2025 © Noterlik Rehberi (Sait Doğan - Sakarya 5. Noteri)",
    "headings": [
      {
        "level": 1,
        "text": "YAP-İŞLET-DEVRET MODELİNDEKİ İHALE SÖZLEŞMESİNİN DEVRİNDE DAMGA VE HARÇ",
        "id": "",
        "class": [
          "p_Heading1"
        ]
      }
    ],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fyap-islet-devret-modelindeki-ihale-soz-devri.html",
        "title": "",
        "target": "",
        "type": "internal"
      },
      {
        "text": "YAP-İŞLET-DEVRET MODELİNDEKİ İHALE SÖZ DEVRİNDE DAMGA VE HARÇ",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?yap-islet-devret-modelindeki-ihale-soz-devri.html",
        "title": "",
        "target": "_top",
        "type": "internal"
      },
      {
        "text": "SÖZLEŞMELER",
        "href": "sozlesmeler.html",
        "title": "SÖZLEŞMELER DİZİNİ",
        "target": "",
        "type": "internal"
      },
      {
        "text": "DİĞER SÖZ.",
        "href": "diger-sozlesmeleri-dizini.html",
        "title": "DİĞER SÖZLEŞMELER",
        "target": "",
        "type": "internal"
      },
      {
        "text": "MEVZUAT",
        "href": "sozlesmeler-mevzuati.html",
        "title": "SÖZLEŞMELER MEVZUATI",
        "target": "",
        "type": "internal"
      },
      {
        "text": "GENELGE VE GENEL YAZILAR",
        "href": "sozlesmeler-hakkinda-genelge-genel-yazilar.html",
        "title": "SÖZLEŞMELER HAKKINDA GENELGE VE GENEL YAZILAR",
        "target": "",
        "type": "internal"
      },
      {
        "text": "T.N.B MEVZUATI",
        "href": "tnb-mevzuati.html",
        "title": "T.N.B MEVZUATI",
        "target": "",
        "type": "internal"
      },
      {
        "text": "Güncelleme: 05.02.2025",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "YAP-İŞLET-DEVRET MODELİNDEKİ İHALE SÖZ DEVRİNDE DAMGA VE HARÇ"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>YAP-İŞLET-DEVRET MODELİNDEKİ İHALE SÖZ DEVRİNDE DAMGA VE HARÇ</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Yayın Tarihi:13.12.2019 Yayınlayan:AYDIN KAHRAMAN Konu:Yap-işlet-devret modelindeki ihale sözleşmesinin devrinde damga ve harç İçerik:Mali Danışmanlık-267-55469 -13/12/2019\" />\n\n   <link rel=\"canonical\" content=\"noterlikrehberi.net/rehber/index.html?yap-islet-devret-modelindeki-ihale-soz-devri.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"yap-islet-devret-modelindeki-ihale-soz-devri.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"YAP-İŞLET-DEVRET MODELİNDEKİ İHALE SÖZ DEVRİNDE DAMGA VE HARÇ\",\n\n   mailsubject: \"Tavsiye: Noterlik Rehberi - YAP-İŞLET-DEVRET MODELİNDEKİ İHALE SÖZLEŞMESİNİN DEVRİNDE DAMGA VE HARÇ &nbsp; &nbsp;SÖZLEŞMELER&nbsp; &nbsp;DİĞER SÖZ.&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;T.N.B MEVZUATI\",\n\n   sharesubject: \"Noterlik Rehberi - YAP-İŞLET-DEVRET MODELİNDEKİ İHALE SÖZLEŞMESİNİN DEVRİNDE DAMGA VE HARÇ &nbsp; &nbsp;SÖZLEŞMELER&nbsp; &nbsp;DİĞER SÖZ.&nbsp; &nbsp;MEVZUAT&nbsp; &nbsp;GENELGE VE GENEL YAZILAR&nbsp; &nbsp;T.N.B MEVZUATI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"YAP-ISLET-DEVRET-MODELINDEKI-IHALE-SOZ-DEVRI\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"yap-islet-devret-modelindeki-ihale-soz-devri.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?yap-islet-devret-modelindeki-ihale-soz-devri.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?yap-islet-devret-modelindeki-ihale-soz-devri.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?yap-islet-devret-modelindeki-ihale-soz-devri.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?yap-islet-devret-modelindeki-ihale-soz-devri.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fyap-islet-devret-modelindeki-ihale-soz-devri.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>YAP-İŞLET-DEVRET MODELİNDEKİ İHALE SÖZ DEVRİNDE DAMGA VE HARÇ</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?yap-islet-devret-modelindeki-ihale-soz-devri.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<h1 class=\"p_Heading1\"><span class=\"f_Heading1\">YAP-İŞLET-DEVRET MODELİNDEKİ İHALE SÖZLEŞMESİNİN DEVRİNDE DAMGA VE HARÇ</span></h1>\n\n<p class=\"p_Templatebuton_9\"><span class=\"f_Templatebuton_9\">  &nbsp; <a href=\"sozlesmeler.html\" class=\"topiclink\" title=\"SÖZLEŞMELER DİZİNİ\">SÖZLEŞMELER</a>  &nbsp; <a href=\"diger-sozlesmeleri-dizini.html\" class=\"topiclink\" title=\"DİĞER SÖZLEŞMELER\">DİĞER SÖZ.</a>  &nbsp; <a href=\"sozlesmeler-mevzuati.html\" class=\"topiclink\" title=\"SÖZLEŞMELER MEVZUATI\">MEVZUAT</a>  &nbsp; <a href=\"sozlesmeler-hakkinda-genelge-genel-yazilar.html\" class=\"topiclink\" title=\"SÖZLEŞMELER HAKKINDA GENELGE VE GENEL YAZILAR\">GENELGE VE GENEL YAZILAR</a>  &nbsp; <a href=\"tnb-mevzuati.html\" class=\"topiclink\" title=\"T.N.B MEVZUATI\">T.N.B MEVZUATI</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p style=\"margin: 0 0 13px 0;\">Yayın Tarihi:13.12.2019</p>\n\n<p style=\"margin: 0 0 13px 0;\">Yayınlayan:AYDIN KAHRAMAN</p>\n\n<p style=\"margin: 0 0 13px 0;\">Konu:Yap-işlet-devret modelindeki ihale sözleşmesinin devrinde damga ve harç</p>\n\n<p style=\"margin: 0 0 13px 0;\">İçerik:Mali Danışmanlık-267-55469 -13/12/2019</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">Sayın ……….. Noteri </p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\">İlgi &nbsp;14.11.2019 tarih ve 2019/221 sayılı yazınız.</p>\n\n<p style=\"margin: 0 0 13px 0;\"><span style=\"font-size: 13px; color: #000000;\">&nbsp;</span></p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp;Yönetim Kurulunun 02.12.2019 günlü toplantısında görüşülen ilgi yazınızda, ekte örneği bulunan devir sözleşmesinin 2. Maddesinde belirtilen mevzuat gereğince yine 2. Maddesinde belirtilen işin yapılmasına dair sözleşmenin işi yapan firma tarafından başka bir firmaya devrine dair sözleşmeden, 3996 sayılı Kanunun 12. Maddesi gereğince firmadan idareye devir sözkonusu olmadığından harç ve damga vergisine tabi kağıtlardan olduğu düşünülmekle beraber, (sözleşmenin 1999 yılında imzalandığı hususu göz önünde bulundurularak) 3996 sayılı Kanunun 13. Maddesi ve geçici 1. Maddesi gereğince;</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;1-Ekte örneği gönderilen işlemin harç ve damga vergisine tabi olup olmadığı,</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;2-Harç ve damga vergisine tabi ise hangi tutar üzerinden hesaplanacağı,</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;hususlarında bilgi verilmesi istenilmektedir.</p>\n\n<p style=\"margin: 0 0 13px 0;\">Bilindiği üzere, 3996 sayılı, “Bazı Yatırım Ve Hizmetlerin Yap-İşlet-Devret Modeli Çerçevesinde Yaptırılması Hakkında Kanun”un amacı, kamu kurum ve kuruluşlarınca ifa edilen ileri teknoloji veya yüksek maddi kaynak gerektiren bazı yatırım ve hizmetlerin yap-işlet-devret modeli çerçevesinde yaptırılmasını sağlamaktır.</p>\n\n<p style=\"margin: 0 0 13px 0;\">3996 sayılı Kanunun konuya ilişkin maddeleri aşağıda belirtilmiştir.</p>\n\n<p style=\"margin: 0 0 13px 0;\">a) &nbsp; &nbsp; Kanunun 2 nci maddesinde;</p>\n\n<p style=\"margin: 0 0 13px 0;\">“Bu Kanun, köprü, tünel, baraj, sulama, içme ve kullanma suyu, arıtma tesisi, kanalizasyon, haberleşme, kongre merkezi, kültür ve turizm yatırımları, ticari bina ve tesisler, spor tesisleri, yurtlar, tema parklar, balıkçı barınakları, silo ve depo tesisleri, jeotermal ve atık ısıya dayalı tesisler ve ısıtma sistemleri (Ek ibare: 20/12/1999 - 4493/1 md.) elektrik üretim, iletim, dağıtım ve ticareti maden ve işletmeleri, fabrika ve benzeri tesisler, çevre kirliliğini önleyici yatırımlar, otoyol, trafiği yoğun karayolu, demiryolu ve raylı sistemler, gar kompleksi ve İstasyonları, teleferik ve telesiyej tesisleri, lojistik merkezi, yeraltı ve yerüstü otoparkı ve sivil kullanıma yönelik deniz ve hava alanları ve limanları , yük ve/veya yolcu ve yat limanları ile kompleksleri, Kanal İstanbul ve benzeri su yolu projeleri, sınır kapıları ve gümrük tesisleri, milli park (özel kanunu olan hariç), tabiat parkı, tabiatı koruma alanı ve yaban hayatı koruma ve geliştirme sahalarında planlarda öngörülen yapı ve tesisleri, toptancı halleri ve benzeri yatırım ve hizmetlerin yaptırılması, işletilmesi ve devredilmesi konularında, yap-işlet-devret modeli çerçevesinde sermaye şirketlerinin veya yabancı şirketlerin görevlendirilmesine ilişkin usul ve esasları kapsar.”</p>\n\n<p style=\"margin: 0 0 13px 0;\">b) &nbsp; &nbsp; Kanunun 12 nci maddesinde;</p>\n\n<p style=\"margin: 0 0 13px 0;\">“2 nci maddede belirtilen konularda ve yap-işlet-devret modeli çerçevesinde idare ile sermaye şirketi veya yabancı şirketin yapacağı bütün iş ve işlemler 1.7.1964 tarihli ve 488 sayılı Kanuna göre alınan damga vergisi ile 2.7.1964 tarihli ve 492 sayılı Kanun uyarınca alınan harçlardan muaftır.”hükümleri yer almaktadır.</p>\n\n<p style=\"margin: 0 0 13px 0;\">Yanısıra, 11.06.2011 tarih ve 27961 Mükerrer sayılı Resmi Gazete’de yayımlanan 2011/1807 sayılı Bakanlar Kurulu Kararında, 3996 sayılı Kanun kapsamında Kanunun 2 nci maddesinde belirlenen konularda yatırım hizmetlerinin idare ve işi yüklenen müteahhit arasında yapılmasına dair sözleşmelerin yer aldığı belirtilmiş olup, sözkonusu Kararnamenin “muafiyetler” başlıklı 47 nci maddesinde;</p>\n\n<p style=\"margin: 0 0 13px 0;\">“(1) Kanuna güre YID modeli çerçevesinde gerçekleştirilen yatırımlarla ilgili olarak, idare ile sermaye şirketi veya görevli şirket tarafından yapılan bütün iş ve işlemler, 1/7/1964 tarihli ve 488 sayılı Damga Vergisi Kanununa göre alınan damga vergisi ; 2/7/1964 tarihli ve 492 sayılı Harçlar Kanunu uyarınca alınan harçlardan muaftır.</p>\n\n<p style=\"margin: 0 0 13px 0;\">(2) &nbsp; Birinci fıkrada belirtilen iş ve işlemler kapsamında;</p>\n\n<p style=\"text-indent: 47px; margin: 0 0 13px 0;\">a)İsteklilerin İdareye verecekleri geçici teminat mektuplarından sadece görevlendirilen şirketin verdiği geçici teminat mektubu, kesin teminat mektubu ve bunlarla ilgili diğer teminat ve garantilerle görevlendirme kararları,</p>\n\n<p style=\"text-indent: 47px; margin: 0 0 13px 0;\">b)Görevli şirket ile idare arasında düzenlenen uygulama sözleşmesi ile bu sözleşme</p>\n\n<p style=\"margin: 0 0 13px 0;\">hükümlerine dayanılarak kamu kurum ve kuruluşları ile yapılan diğer sözleşmeler,</p>\n\n<p style=\"text-indent: 47px; margin: 0 0 13px 0;\">c) İdare tarafından yatırımla ilgili gerçekleştirilecek kamulaştırmalar ile kamulaştırılan taşınmazların tapu siciline, görevli şirket lehine konulan tescil ve şerhler,</p>\n\n<p style=\"text-indent: 47px; margin: 0 0 13px 0;\">ç) Yatırım döneminde kullanılmak üzere görevli şirket tarafından yatırım kredisi temini ve mal ve hizmet alımları,</p>\n\n<p style=\"text-indent: 47px; margin: 0 0 13px 0;\">d) Yatırımın tamamlanmasını takiben idare ile görevli şirket arasındaki işletme ve bu dönem sonundaki devir uygulaması,</p>\n\n<p style=\"margin: 0 0 13px 0;\">ile ilgili işlemler ve bu işlemler nedeniyle düzenlenen kağıtlar damga vergisi ve harçtan istisnadır,</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; (3) YİD modeli ile yapılacak projelerde ilgili idaresince 4/1/2002 tarihli ve 4734 sayılı kamu ihale Kanununa tabi olunmadan yapım ve işletme sürelerinde müşavirlik hizmet alımı yapılabilir. Söz konusu hizmet alımına ilişkin usul ve esaslar ilgili bakanlıklar tarafından belirlenir.” denilmektedir.</p>\n\n<p style=\"margin: 0 0 13px 0;\">Buna göre, 3996 sayılı Kanunun ilgili maddeleri ve yukarıda açıklanan Bakanlar Kurulu Kararındaki istisna, idare ve ihaleyi alan şirket arasında yapılan iş ve işlemler ile müteahhidin sözleşme konusu ile ilgili mal ve hizmet alımlarında doğan damga vergisi ve harcı kapsamına almaktadır.</p>\n\n<p style=\"margin: 0 0 13px 0;\">İnceleme konusu sözleşmenin incelenmesinde, aşağıdaki hususlar tespit edilmiştir.</p>\n\n<p style=\"margin: 0 0 13px 0;\">İnceleme konusu devir sözleşmesinin, “sözleşmenin konusu” başlıklı 2 nci maddesinde;</p>\n\n<p style=\"margin: 0 0 13px 0;\">“Devir sözleşmesinin konusu 3465 sayılı Kanun 4186 sayılı Uygulama Yönetmeliği ve 4047 sayılı Kanunun 2. Maddesi uyarınca, 3996 sayılı kanunun 11 ve 12. Maddesi hükümlerinden yararlandırılarak görevlendirilmesi yapılan, “Kazancı Gümüşova Otoyolu Km.157+500 deki Hendek B Tipi Otoyol Hizmet Tesisi ile bu tesise bağlı Km. 172+200 ve Km.173+200 deki D Tipi Otoyol Hizmet Tesislerinin projelendirilmesi, yapımı, bakımı, işletilmesi, işletme süresince gayri safi hasıla üzerinden idare’ye yıllık pay ödenmesi ve görev süresi sonunda idare’ye bedelsiz ve kullanılabilir durumda devredilmesi işi’ne ait sözleşme kapsamında Km.172+200 ve Km.173+200’deki D tipi otoyol hizmet tesislerinin bakımı, işletilmesi, işletme süresince gayri safi hasıla üzerinden idare’ye yıllık pay ödenmesi ve görev süresi onunda idare’ye bedelsiz ve kullanılabilir durumda devredilmesi işi” ile ilgili görevin Berceste Grup İnş.Turizm İşl. Akaryakıt Bayiliği Gıda San. Tic. Anonim Şirket’ine devredilmesidir.” ifadesi yer almaktadır.</p>\n\n<p style=\"margin: 0 0 13px 0;\">Sözleşmenin 6 ncı maddesinde ise;</p>\n\n<p style=\"margin: 0 0 13px 0;\">“Devir Alan Şirket, bu sözleşmenin imzalanmasından önce 300.000,00-TL tutarındaki İşletme Kesin Teminatını idare’ye verecektir.denilmektedir.</p>\n\n<p style=\"margin: 0 0 13px 0;\">Devir sözleşmesinin, idarenin muvafakatı ile devir eden şirket, devir alan şirket arasında imzalandığı görülmektedir.</p>\n\n<p style=\"margin: 0 0 13px 0;\">İnceleme konusu devir sözleşmesi evvelemirde iki şirket arasında yapılan bir sözleşme olduğundan, bu işleme 3996 sayılı Kanun kapsamında damga vergisi ve harç muafiyeti uygulanamayacağı düşünülmektedir.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Diğer taraftan, 488 sayılı Damga Vergisi Kanununun 14 üncü maddesinin ikinci fıkrasında belli parayı ihtiva eden mukavelenin devri halinde aslından alınan, verginin dörtte birinin tahsil olunacağı belirtilmiştir.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;492 sayılı Harçlar Kanununda devir ile ilgili işlemler yönünden özel bir hüküm yer almadığından, devredilen ilk mukavele bedelinin esas alınacağı tabidir.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Ancak, işlemde, devir işleminin yanısıra, devir alan şirketin 300.000,00 TL tutarında işletme kesin teminatını idareye verme taahhüdü ve idarenin de bu devire muvafakati bulunmakla, söz konusu kağıtta 488 sayılı Kanunun 6 ncı maddesinin ikinci fıkrasındaki birbirine bağlı bir asıldan doğma ve 492 sayılı Kanunun 46 ncı maddesindeki birbiriyle ilgili, birden fazla işlem birlikte yer almaktadır.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Bu çerçevede idarenin damga vergisi gerektirmeyen devir işlemine muvafakatine dair imzasının dikkate alınmaksızın, devir mukavelesinden;</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;a)Devir konusu ilk sözleşmenin değeri üzerinden hesaplanacak binde 9,48 nispetindeki damga vergisinin dörtte birinin tutarı ile 300.000,00 TL kesin teminat bedeli üzerinden binde 9,48 nispetinde hesap edilecek damga vergisinden yüksek olanın tahsil edilmesi,</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;b)Devir eden ve devir alanın imzaları esas alınarak yine devredilen sözleşmenin değeri üzerinden iki imza itibariyle harç hesap edilerek asgari ve azami hadler de dikkate alınarak harç alınması, gerektiği düşünülmektedir.</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp;Ancak, işlemin özelliğinde göre gereğinin ve işleme ilişkin nihai kararın takdir ve ifasının tarafınıza ait olacağı şüphesizdir. Bilgi edinilmesini rica ederim.</p>\n\n<p style=\"margin: 0 0 13px 0;\">Dursun CİN</p>\n\n<p style=\"margin: 0 0 13px 0;\">Başkan</p>\n\n<p style=\"margin: 0 0 13px 0;\"> &nbsp; &nbsp; &nbsp; &nbsp; &nbsp; &nbsp; </p>\n\n<p style=\"margin: 0 0 13px 0;\">12/12/2019 Mali.Danışmanlık Per. &nbsp; &nbsp; :N.ALTINDAL</p>\n\n<p style=\"margin: 0 0 13px 0;\">12/12/2019 Mali Danışman Yard. &nbsp; &nbsp; &nbsp; :Ş.KILIÇ</p>\n\n<p style=\"margin: 0 0 13px 0;\">12/12/2019 Mali Danışman &nbsp; &nbsp; &nbsp; &nbsp; &nbsp; &nbsp; &nbsp;:A.KAHRAMAN</p>\n\n<p style=\"margin: 0 0 13px 0;\"> &nbsp; &nbsp;/ &nbsp; &nbsp;/2019 Genel Sekreter Yard. &nbsp; &nbsp; &nbsp;:B.EMEL</p>\n\n<p style=\"margin: 0 0 13px 0;\"> &nbsp; &nbsp;/ &nbsp; &nbsp;/2019 Genel Sekreter &nbsp; &nbsp; &nbsp; &nbsp; &nbsp; &nbsp; &nbsp; &nbsp;:Dr.İ.GÜL</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"yap-islet-devret-modelindeki-ihale-soz-devri.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 05.02.2025</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:29:25.359339"
}