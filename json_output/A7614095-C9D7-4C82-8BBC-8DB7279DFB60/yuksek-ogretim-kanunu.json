{
  "metadata": {
    "file_path": "db\\A7614095-C9D7-4C82-8BBC-8DB7279DFB60\\yuksek-ogretim-kanunu.html",
    "title": "YÜKSEK ÖĞRETİM KANUNU",
    "description": "Kanun Numarası : 2547  Kabul Tarihi : 4/11/1981  Yayımlandığı R. Gazete : Tarih : 6/11/1981  Sayı : 17506  Yayımlandığı Düstur : Tertip : 5 Cilt : 21 Sayfa : 3     Madde",
    "keywords": [],
    "author": "",
    "created_date": "",
    "last_modified": "",
    "language": "tr",
    "encoding": "utf-8"
  },
  "content": {
    "text": "﻿ YÜKSEK ÖĞRETİM KANUNU Email Gönder YÜKSEK ÖĞRETİM KANUNU << Fihrist-Ana sayfa >> YÜKSEK ÖĞRETİM KANUNU KANUN-YÖNETMELİK V.S    TEBLİĞ-GEN- BAKANLIKLARA AİT     İSTİSNA-MUAFİYETLER    T.N.B MEVZUATI Kanun Numarası : 2547 Kabul Tarihi : 4/11/1981 Yayımlandığı R. Gazete : Tarih : 6/11/1981 Sayı : 17506 Yayımlandığı Düstur : Tertip : 5 Cilt : 21 Sayfa : 3 Madde 56 – (Değişik: 17/8/1983 - 2880/30 md.) İşlem ve usuller: a) Yükseköğretim üst kuruluşları, yükseköğretim kurumları ve bunlara bağlı kuruluşlara yapılacak her türlü bağış ve vasiyetler, vergi, resim, damga resmi ve harçlardan muaftır. Bağış ve vasiyetlerin kullanılmasında, bağış ve vasiyet yapanların koydukları ve kanunlara göre geçerli sayılan kayıtlara ve şartlara uyulur. b) (Değişik: 3/4/1991 - 3708/3 md.) Üniversiteler ve yüksek teknoloji enstitüleri genel bütçeye dahil kamu kurum ve kuruluşlarına tanınan mali muafiyetler, istisnalar ve diğer mali kolaylıklardan aynen yararlanırlar. (Değişik: 30/3/2012 - 6287/15 md.) Gelir veya kurumlar vergisi mükellefleri tarafından üniversitelere, yüksek teknoloji enstitüleri ile gelirlerinin en az dörtte üçünü münhasıran devlet üniversitelerinin faaliyetlerinin devam ettirilmesi ve desteklenmesini amaç edinmek üzere kurulan ve fiilen bu çerçevede faaliyette bulunan vakıflardan Bakanlar Kurulunca vergi muafiyeti tanınanlara makbuz karşılığında yapılan bağışlar, Gelir ve Kurumlar Vergisi Kanunları hükümlerine göre yıllık beyanname ile bildirilecek gelirden ve kurum kazancından indirilebilir. Bu hükmün uygulanmasına ilişkin usul ve esasları belirlemeye Maliye Bakanlığı yetkilidir. c) Yükseköğretim üst kuruluşları, yükseköğretim kurumları ve bunlara bağlı kuruluşlar ve birimler tarafından eğitim - öğretim ve araştırma amacı ile yurt içinde bulunmamak veya üretimi yapılmamak kaydıyla ithal edilen makine, alet, cihaz, ecza, malzeme ve yayınlar ile bağış yoluyla yurt dışından gelen aynı cins malzemeler, gümrük vergisi ile buna bağlı vergi, resim ve harçlar dahil olmak üzere her türlü vergi, resim ve harçlardan muaftır. (1) d) Birmilyon liraya kadar (birmilyon lira dahil) bir hakkın veya menfaatin terkinini gerektiren, maddi veya hukuki nedenlerle kovuşturulmasında yüksek mahkeme ve mercilerde incelenmesini istemekte yarar bulunmayan, açılacak veya açılmış olan dava, icra ve benzeri takiplerden vazgeçilmesine veya uygun ödeme kararı koymaya rektör ve üst kuruluşların başkanları; birmilyon liradan fazlası için üst kuruluşlarda başkanın, üniversitelerde rektörün önerisi ve Sayıştay Başkanlığının görüşü üzerine Maliye Bakanlığı karar verir. e) Üniversite, fakülte, enstitü ve yüksekokul, konservatuvar, meslek yüksekokulları ile bunlara bağlı kuruluşlar ve birimler tarafından yapılan bilimsel, teknik inceleme ve araştırma ile yayımların gerektireceği her türlü giderler hakkında, 2490 sayılı Artırma ve Eksiltme ve İhale Kanunu hükümleri uygulanmaz. f) Yükseköğretim üst kuruluşlarının ve üniversitelerin inşaat, makine ve teçhizatı ile ilgili işlerle bunların bakım ve onarımlarında 1050 sayılı Muhasebei Umumiye Kanununun 135 inci maddesi ile 2490 sayılı Artırma ve Eksiltme ve İhale Kanunu hükümleri uygulanmaz. g) Bir üniversite bütçesindeki ödenekleri, diğer bir üniversite bütçesine aktarmaya, ilgili rektörün görüşü ve Yükseköğretim Kurulunun önerisi üzerine Maliye Bakanı yetkilidir. (1)   İthalde alınan her türlü vergi, resim ve harç muafiyeti hükümleri, 6/5/1986 tarih ve 3283 sayılı Kanunun 1 nci maddesi ile yürürlükten kaldırılmıştır. Üniversite: Damga Vergisi Mükellefiyeti 1-Ege Üniversitesi’nin kiraladığı taşınmazı, belirlenen tarihte tahliye edeceğine dair tahliye taahhütnamesi sebebiyle harç gibi damga vergisi de tahsil olunduğu görülmüştür. 2547 sayılı Yükseköğretim Kanunu’nun 56/b. maddesi ile yükseköğretim kurumu sayılan üniversite, ileri teknoloji enstitüsü gibi kuruluşların, genel bütçeye dahil kamu kurum ve kuruluşlarına tanınan (mali muafiyetlerle, istisna ve diğer mali kolaylıklardan aynen yararlanacağı) hükme bağlandığından, bunların Damga Vergisi Kanunu’nun 8. maddesinde gösterilen kurumlar olarak damga vergisi mükellefi olamayacaklarının, dolayısıyla da tek taraflı işlemleri nedeniyle kendilerinden damga vergisi tahsil edilemeyeceğinin unutulmaması, Üniversite: Harç Mükellefiyeti 2-Üniversiteye bağlı Tıp Fakültesine alınacak tıbbi aletlerin ihalesi ile ilgili işlemin taraflarca imzalanması üzerine; kurumun harçtan muaf olduğu gerekçesiyle yalnızca müteahhidin imzası sebebiyle harç alındığı anlaşılmıştır. Bir üniversiteye bağlı fakülteler ayrı tüzel kişilikleri bulunmadığı için yapılan işlemin, bünyesinde bulunulan üniversitenin işlemi sayılması gerekir ise de, 2547 sayılı Yasa’nın 56/b maddesi ile genel bütçeli idarelere tanınan mali kolaylıklardan aynen yararlanması, kendilerinin yargı harçları dışında diğer harçlardan muaf tutulmalarını mümkün hale getirmediğinden, üniversite temsilcisinin imzası nedeniyle de harç tahsil edilmesinin ihmal olunmaması, Üniversiteye Bağış: Motorlu Araç Bağışı-Harç Ve Damga Vergisi-Taşıt Alım Vergisi 3- Üniversiteye bağışlanan plakasız taşıtın devri ile ilgili işlemler sebebiyle taraflardan harç ve işlemden damga vergisi alındığı; ithal etme nedeniyle Taşıt Alım Vergisi ödettirilmesi doğru olmakla birlikte, alıcı üniversitenin bu vergiden bağışık olduğunun vergi dairesinden yazı getirtilerek belgelendiği anlaşılmıştır. Üniversite Lehine Vasiyetname: Harç ve Damga Vergisi-Değerli/Değersiz 4- Noterliğe başvuran şahsın tanzim ettirdiği düzenleme vasiyetname ile bir kısım mallar akrabalara bırakılırken, bazı taşınmazların da üniversiteye (Tıp Fakültesine) vasiyet edilmesi üzerine; işlemden harç ve damga vergisi alınmadığı anlaşılmıştır. 2547 sayılı Kanun’un 56/a. maddesi gereğince, her ne kadar yükseköğretim kurumları lehine yapılacak bağış ve vasiyetnameler sebebiyle harç ve vergi tahsil edilemez ise de, aynı vasiyetname ile bağışıklığı olmayan kimselere de mal bırakılması halinde, değer gösterilmişse, yalnızca üniversite lehine vasiyet olunan değer nedeniyle harç tahakkuku yapılmaması, değersiz vasiyetnamenin maktu harcının ise kısmen üniversite lehine vasiyet sebebiyle azaltılamayacağının uygulamada gözetilmesi, Güncelleme: 25.11.2022 © Noterlik Rehberi (Sait Doğan - Sakarya 5. Noteri)",
    "headings": [],
    "links": [
      {
        "text": "",
        "href": "https://twitter.com/share",
        "title": "",
        "target": "",
        "type": "external"
      },
      {
        "text": "Email Gönder",
        "href": "mailto:?body=noterlikrehberi.net/rehber/index.html%3Fyuksek-ogretim-kanunu.html",
        "title": "",
        "target": "",
        "type": "internal"
      },
      {
        "text": "YÜKSEK ÖĞRETİM KANUNU",
        "href": "#",
        "title": "",
        "target": "",
        "type": "anchor"
      },
      {
        "text": "<< Fihrist-Ana sayfa >>",
        "href": "index.html?yuksek-ogretim-kanunu.html",
        "title": "",
        "target": "_top",
        "type": "internal"
      },
      {
        "text": "YÜKSEK ÖĞRETİM KANUNU",
        "href": "http://www.mevzuat.gov.tr/MevzuatMetin/1.5.2547.pdf",
        "title": "",
        "target": "",
        "type": "external"
      },
      {
        "text": "KANUN-YÖNETMELİK V.S",
        "href": "kanun-yonetmelik-dizini.html",
        "title": "KANUN-YÖNETMELİK TÜZÜK V.S DİZİNİ",
        "target": "",
        "type": "internal"
      },
      {
        "text": "TEBLİĞ-GEN- BAKANLIKLARA AİT",
        "href": "tebligler-geneleler-dizini-bakanliklara-ait.html",
        "title": "TEBLİĞ-GEN- BAKANLIKLARA AİT ",
        "target": "",
        "type": "internal"
      },
      {
        "text": "İSTİSNA-MUAFİYETLER",
        "href": "istisna-muafiyet-dizini.html",
        "title": "İSTİSNA-MUAFİYETLER DİZİNİ",
        "target": "",
        "type": "internal"
      },
      {
        "text": "T.N.B MEVZUATI",
        "href": "tnb-mevzuati.html",
        "title": "T.N.B MEVZUATI DİZİNİ",
        "target": "",
        "type": "internal"
      },
      {
        "text": "6/5/1986 tarih ve 3283 sayılı Kanunun",
        "href": "http://www.mevzuat.gov.tr/Metin1.Aspx?MevzuatKod=1.5.3283&MevzuatIliski=0&sourceXmlSearch=3283&Tur=1&Tertip=5&No=3283",
        "title": "",
        "target": "_blank",
        "type": "external"
      },
      {
        "text": "Güncelleme: 25.11.2022",
        "href": "hangi-konular-guncellendi.html",
        "title": "",
        "target": "hmcontent",
        "type": "internal"
      },
      {
        "text": "© Noterlik Rehberi (Sait Doğan - Sakarya 5. Noteri)",
        "href": "fihrist.html",
        "title": "",
        "target": "hmcontent",
        "type": "internal"
      }
    ],
    "images": [
      {
        "src": "contents_off.png",
        "alt": "",
        "title": "",
        "width": "",
        "height": ""
      }
    ],
    "tables": [],
    "lists": [
      {
        "type": "ul",
        "items": [
          "",
          "",
          "",
          "",
          "Email Gönder"
        ]
      },
      {
        "type": "ul",
        "items": [
          "YÜKSEK ÖĞRETİM KANUNU"
        ]
      }
    ],
    "forms": []
  },
  "raw_html": "﻿<!DOCTYPE html>\n\n<html>\n\n<head>\n\n   <title>YÜKSEK ÖĞRETİM KANUNU</title>\n\n   <meta http-equiv=\"X-UA-Compatible\" content=\"IE=edge\" />\n\n   <meta name=\"viewport\" content=\"width=device-width, user-scalable=yes, initial-scale=1, minimum-scale=1\" />\n\n   <meta name=\"generator\" content=\"Help &amp; Manual\" />\n\n   <meta name=\"keywords\" content=\"\" />\n\n   <meta http-equiv=\"Content-Type\" content=\"text/html; charset=UTF-8\" />\n\n   <meta http-equiv=\"content-language\" content=\"tr\" />\n\n   <meta name=\"description\" content=\"Kanun Numarası : 2547 &nbsp;Kabul Tarihi : 4/11/1981 &nbsp;Yayımlandığı R. Gazete : Tarih : 6/11/1981 &nbsp;Sayı : 17506 &nbsp;Yayımlandığı Düstur : Tertip : 5 Cilt : 21 Sayfa : 3 &nbsp; &nbsp; Madde\" />\n\n   <link rel=\"canonical\" content=\"noterlikrehberi.net/rehber/index.html?yuksek-ogretim-kanunu.html\" />\n\n   <meta http-equiv=\"Content-Style-Type\" content=\"text/css\" />\n\n   <link rel=\"shortcut icon\" href=\"noterlikrehberi.net/rehber/favicon.ico\" />\n\n   <link type=\"text/css\" href=\"default.css\" rel=\"stylesheet\" />\n\n   <link id=\"tabscheme\" type=\"text/css\" href=\"hm_topic.css\" rel=\"stylesheet\" />   \n\n<style type=\"text/css\">\n\n/* No header topics */\n\n\n\n/* Breadcrumb trail */\n\np#breadcrumbs {\n\nfont-family: Verdana, Tahoma, Helvetica, Sans-Serif;   padding: 2px 0 1px 2px;\n\n   margin: 0;\n\n   font-size: 8pt; \n\n   color: #777777;\n\n   }   \n\np#breadcrumbs a { color: #777777; text-decoration: none;}\n\np#breadcrumbs a:visited {color: #777777;}\n\np#breadcrumbs a:hover { color: #000000; border-bottom: 1px dotted #000000; }\n\n\n\n/* Search hightlight color */\n\nspan.highlight {background-color: #ffff40;}\n\n  div#hmsocialmedia {\n\n  min-width: 606px;\n\n  }\n\n</style>\n\n<script type=\"text/javascript\">\n\nvar hmHeaderTopic = true;\n\n\n\n</script> \n\n<!--[if IE 9]>\n\n<link id=\"iesvgcss\" rel=\"stylesheet\" type=\"text/css\" href=\"hm_webhelp_svg.css\" />\n\n<![endif]-->\t\n\n<script src=\"jquery.js\"></script>\n\n<script type=\"text/javascript\" src=\"jquery.tools.min.js\"></script>\n\n<script type=\"text/javascript\" src=\"jquery.scrollTo-min.js\"></script>\n\n<script type=\"text/javascript\"> \n\n// General topic variables\n\nvar tVars = {\n\n   hmHelpPage: \"index.html\",\n\n   nextP: \"\",\n\n   prevP: \"\",\n\n   currP: \"yuksek-ogretim-kanunu.html\",\n\n   descr: document.querySelector(\"meta[name='description']\").getAttribute(\"content\"),\n\n   keys: \"\",\n\n   defP: \"fihrist.html\",\n\n   mailUrl: \"\",\n\n   mailUrlQuery: \"\",\n\n   projectTitle: \"Noterlik Rehberi\",\n\n   titleP: \"YÜKSEK ÖĞRETİM KANUNU\",\n\n   mailsubject: \"Tavsiye: Noterlik Rehberi - YÜKSEK ÖĞRETİM KANUNU &nbsp; &nbsp;KANUN-YÖNETMELİK V.S&nbsp; &nbsp;TEBLİĞ-GEN- BAKANLIKLARA AİT &nbsp; &nbsp;İSTİSNA-MUAFİYETLER&nbsp; &nbsp;T.N.B MEVZUATI\",\n\n   sharesubject: \"Noterlik Rehberi - YÜKSEK ÖĞRETİM KANUNU &nbsp; &nbsp;KANUN-YÖNETMELİK V.S&nbsp; &nbsp;TEBLİĞ-GEN- BAKANLIKLARA AİT &nbsp; &nbsp;İSTİSNA-MUAFİYETLER&nbsp; &nbsp;T.N.B MEVZUATI\",\n\n   simplesubject: \"Konu ile ilgili tavsiyede bulunmak istiyorum.\",\n\n   mailid: \"YUKSEK-OGRETIM-KANUNU\",\n\n   mailpath: \"ÖNSÖZ /\",\n\n   mailbody: \"Merhaba, Yukarıda başlığı yazılı konu hakkindaki tavsiyelerim-sorularım şunlardır.\",\n\n   cliptab: 15,\n\n   cliptitle: 60,\n\n   fbtype: false,\n\n   header: true,\n\n   background: \"bg.png\",\n\n   tablesReady: false,\n\n   togglesReady: false,\n\n   webRedirect: false,\n\n   topicTitleBar: false,\n\n   titleBarContent: \"Konu\",\n\n   printFooter: true,\n\n   zoomTip: \"Resmi büyüt\",\n\n   autoPrint: true,\n\n   monoPrint: true,\n\n   printMode: false,\n\n   isEWriter: false,\n\n   printButton: \"Yazdır\",\n\n   printButtonTip: \"Bu konuyu yazdır\",\n\n   compilehash: (function () {\n\n\t\tvar outVal = 0, t= \"Noterlik Rehberi2024\";\n\n\t\tfor (var x = 0; x < t.length; x++) {\n\n\t\t\toutVal = outVal + (t.charCodeAt(x)*(x+2));\n\n\t\t}\n\n\t\treturn (outVal*697).toString(32) + \"_\";\n\n\t})()\n\n   };\n\n \n\n// Popup configuration\n\n var hmpBShadow = true;\n\n var hmPopSmallDim = 500;\n\n var hmPopKillVideo = true;\n\n // AutoTOC variables\n\n var hmatocvars = {\n\n   atoc_show: false,\n\n   atoc_title: \"\",\n\n   atoc_tip: \"Git:&amp;nbsp;\",\n\n   atoc_minHeaders: 3,\n\n   atoc_btntip_off: \"\",\n\n   atoc_btntip_on: \"Göster/Gizle\",\n\n   atoc_toptip: \"Sayfa Başına Git\",\n\n   atoc_top: \"Sayfa Başına Git\",\n\n   atoc_bg: \"#f6f6f6\",\n\n   atoc_border: \"#c0c0c0\",\n\n   atoc_linkcolor: \"#444\",\n\n   atoc_linklimit: 45,\n\n   atoc_hovercolor: \"#000\",\n\n   atoc_hoverbgcolor: \"#e0e0e0\"\n\n}\n\n// Sortable tables\n\nvar sortVars = {\n\n   europeandate: false,\n\n   germanNumbers: false,\n\n   imagePath: \"\",\n\n   image_up: \"arrow-up.gif\",\n\n   image_down: \"arrow-down.gif\",\n\n   image_empty: \"arrow-empty.gif\",\n\n   image_none: \"arrow-none.gif\",\n\n   sort_tip: \"Sırala\",\n\n   umlauts: \"true\"\n\n   }\n\n\n\n</script>\n\n\n\n\n\n<script type=\"text/javascript\" src=\"//platform.linkedin.com/in.js\"></script>\n\n<script type=\"text/javascript\" src=\"helpman_settings.js\"></script>\n\n<script type=\"text/javascript\" src=\"helpman_topicinit.js\"></script>\n\n<script type=\"text/javascript\" src=\"hmtopic.js\"></script>\n\n<script type=\"text/javascript\" src=\"hmpopups.js\"></script>\n\n<script type=\"text/javascript\"> /* Insert your own JS code or external script file reference for the HTML Page template here */\n\n</script>\n\n\n\n   <script type=\"text/javascript\">\n\n     HMSyncTOC(\"index.html\", \"yuksek-ogretim-kanunu.html\");\n\n   </script>\n\n   <script type=\"text/javascript\" src=\"highlight.js\"></script>\n\n   <script type=\"text/javascript\">\n\n     $(document).ready(function(){highlight();});\n\n   </script>\n\n</head>\n\n<body>  \n\n<!-- Help & Manual Premium Pack templates by Tim Green, Copyright (c) 2011-2017, All Rights Reserved -->\n\n<!--ZOOMSTOP-->\n\n<div id=\"hmsocialmedia\">\n\n\t<ul class=\"social-buttons\">\n\n\t<li>\n\n\t\t<div class=\"fb-button\">\n\n\t\t<iframe src=\"https://www.facebook.com/plugins/like.php?href=noterlikrehberi.net/rehber/index.html?yuksek-ogretim-kanunu.html\"\n\n        scrolling=\"no\" frameborder=\"0\"\n\n        style=\"border:none; width:300px; height:26px\"></iframe>\n\n\t\t</div>\n\n\t</li>\n\n\t<li>\n\n\t<a id=\"tweetthis\" href=\"https://twitter.com/share\" class=\"twitter-share-button\" data-url=\"noterlikrehberi.net/rehber/index.html?yuksek-ogretim-kanunu.html\" data-via=\"true\" data-size=\"default\"></a>\n\n\t<script>window.twttr=(function(d,s,id){var js,fjs=d.getElementsByTagName(s)[0];if(!d.getElementById(id)){js=d.createElement(s);js.id=id;js.src=\"//platform.twitter.com/widgets.js\";fjs.parentNode.insertBefore(js,fjs);}})(document,\"script\",\"twitter-wjs\");var hideTwitter = setInterval(function(){var $twitButton=$('[id*=twitter]');if($twitButton.length>1&&$($twitButton[1]).is(\":visible\")){$twitButton.hide();clearInterval(hideTwitter);}},50);</script>\n\n\t</li>\n\n\t<li>\n\n\t\t<div class=\"googleplusone-button\">\n\n                <g:plusone size=\"medium\" count=\"false\" href=\"noterlikrehberi.net/rehber/index.html?yuksek-ogretim-kanunu.html\"></g:plusone>\n\n                </div>\n\n\t\t<script type=\"text/javascript\">\n\n\t\twindow.___gcfg = {lang: 'tr-TR'};\n\n      (function(){var po = document.createElement('script'); po.type = 'text/javascript'; po.async = true;po.src = 'https://apis.google.com/js/plusone.js';var s = document.getElementsByTagName('script')[0]; s.parentNode.insertBefore(po, s);})();\n\n    </script>\n\n                \n\n\t</li> \n\n\t<li>\n\n\t\t<div class=\"linkedin-button\"><script type=\"IN/Share\" data-url=\"noterlikrehberi.net/rehber/index.html?yuksek-ogretim-kanunu.html\"></script></div>\n\n\t</li>\n\n\t<li>\n\n\t\t<div id=\"mailthisbutton\"><a href=\"mailto:?body=noterlikrehberi.net/rehber/index.html%3Fyuksek-ogretim-kanunu.html\" class=\"sbutton\">\n\n\t\t<span id=\"sbuttontext\">Email Gönder</span>\n\n\t\t</a></div>\n\n\t</li> \n\n\t</ul>\n\n\t</div>\n\n\n\n\n\n<ul id=\"topictabs\" class=\"tabs\">\n\n<li id=\"indextab\" class=\"hmtabs\"><a href=\"#\" id=\"indextablink\" class=\"current\"><span>YÜKSEK ÖĞRETİM KANUNU</span></a></li>\n\n</ul>\n\n<div id=\"hmbox\">\n\n<div id=\"hmheader\">\n\n<div id=\"hmheadercontents\">\n\n<p id=\"breadcrumbs\">\n\n<b><span class=\"sync-toc\"><a rel=\"nofollow\" class=\"sync-toc-link\" href=\"index.html?yuksek-ogretim-kanunu.html\" target=\"_top\">&lt;&lt;&nbsp;Fihrist-Ana sayfa&nbsp;&gt;&gt;</a>&nbsp;&nbsp;</span><span class=\"sync-toc-off\"></span></b><span class=\"sync-toc-off\">\n\n</span></p> \n\n<p style=\"text-align: center;\"><a href=\"http://www.mevzuat.gov.tr/MevzuatMetin/1.5.2547.pdf\" onclick=\"return HMTrackTopiclink(this);\" class=\"weblink\">YÜKSEK ÖĞRETİM KANUNU</a></p>\n\n<p class=\"p_Templatebuton_9\"><span class=\"f_Templatebuton_9\" style=\"font-size: 13px; font-weight: normal;\">  &nbsp; </span><span class=\"f_Templatebuton_9\" style=\"font-size: 13px;\"><a href=\"kanun-yonetmelik-dizini.html\" class=\"topiclink\" title=\"KANUN-YÖNETMELİK TÜZÜK V.S DİZİNİ\">KANUN-YÖNETMELİK V.S</a>  &nbsp; <a href=\"tebligler-geneleler-dizini-bakanliklara-ait.html\" class=\"topiclink\" title=\"TEBLİĞ-GEN- BAKANLIKLARA AİT&nbsp;\">TEBLİĞ-GEN- BAKANLIKLARA AİT </a>  &nbsp; <a href=\"istisna-muafiyet-dizini.html\" class=\"topiclink\" title=\"İSTİSNA-MUAFİYETLER DİZİNİ\">İSTİSNA-MUAFİYETLER</a>  &nbsp; <a href=\"tnb-mevzuati.html\" class=\"topiclink\" title=\"T.N.B MEVZUATI DİZİNİ\">T.N.B MEVZUATI</a></span></p>\n\n\n\n</div>\n\n<div id=\"atocIcon\" class=\"navdivs\">\n\n<img class=\"navicon\" id=\"hmAtocLink\" src=\"contents_off.png\" alt=\"\" title=\"\" />\n\n<br /><span></span>\n\n</div>\n\n</div>\n\n<div id=\"autoTocWrapper\" class=\"topicmenu\"></div>\n\n<div id=\"idcontent\">\n\n<div id=\"unclicker\"></div>\n\n\n\n<!--ZOOMRESTART-->\n\n<p><span style=\"font-size: 13px;\">&nbsp;</span></p>\n\n<p class=\"p_Normal\" style=\"text-align: center;\"><span style=\"font-size: 13px;\">Kanun Numarası : 2547 </span></p>\n\n<p class=\"p_Normal\" style=\"text-align: center;\"><span style=\"font-size: 13px;\">Kabul Tarihi : 4/11/1981 </span></p>\n\n<p class=\"p_Normal\" style=\"text-align: center;\"><span style=\"font-size: 13px;\">Yayımlandığı R. Gazete : Tarih : 6/11/1981 </span></p>\n\n<p class=\"p_Normal\" style=\"text-align: center;\"><span style=\"font-size: 13px;\">Sayı : 17506 </span></p>\n\n<p class=\"p_Normal\" style=\"text-align: center;\"><span style=\"font-size: 13px;\">Yayımlandığı Düstur : Tertip : 5 Cilt : 21 Sayfa : 3</span></p>\n\n<p style=\"text-align: center;\"><span style=\"font-size: 13px; color: #000000;\">&nbsp;</span></p>\n\n<p style=\"text-align: center; text-indent: 36px;\"><span style=\"font-size: 13px; color: #000000;\">&nbsp;</span></p>\n\n<p>&nbsp;</p>\n\n<p><span style=\"font-weight: bold;\">Madde 56 – (Değişik: 17/8/1983 - 2880/30 md.)</span></p>\n\n<p><span style=\"font-family: 'Times New Roman',Times,Georgia,serif;\"> &nbsp; &nbsp; &nbsp; &nbsp;  </span>İşlem ve usuller:</p>\n\n<p><span style=\"width:48px;display:inline-block\">&nbsp;</span>a) <span class=\"f_muafiyet_atoc_8\">Yükseköğretim üst kuruluşları, yükseköğretim kurumları ve bunlara bağlı kuruluşlara yapılacak her türlü bağış ve vasiyetler, vergi, resim, damga resmi ve harçlardan muaftır. </span>Bağış ve vasiyetlerin kullanılmasında, bağış ve vasiyet yapanların koydukları ve kanunlara göre geçerli sayılan kayıtlara ve şartlara uyulur.</p>\n\n<p>&nbsp;</p>\n\n<p><span style=\"width:48px;display:inline-block\">&nbsp;</span>b) <span style=\"font-weight: bold;\">(Değişik: 3/4/1991 - 3708/3 md.)</span> Üniversiteler ve yüksek teknoloji enstitüleri genel bütçeye dahil kamu kurum ve kuruluşlarına tanınan mali muafiyetler, istisnalar ve diğer mali kolaylıklardan aynen yararlanırlar.</p>\n\n<p>&nbsp;</p>\n\n<p><span style=\"width:48px;display:inline-block\">&nbsp;</span><span style=\"font-weight: bold;\">(Değişik: 30/3/2012 - 6287/15 md.)</span> Gelir veya kurumlar vergisi mükellefleri tarafından üniversitelere, yüksek teknoloji enstitüleri ile gelirlerinin en az dörtte üçünü münhasıran devlet üniversitelerinin faaliyetlerinin devam ettirilmesi ve desteklenmesini amaç edinmek üzere kurulan ve fiilen bu çerçevede faaliyette bulunan vakıflardan Bakanlar Kurulunca vergi muafiyeti tanınanlara makbuz karşılığında yapılan bağışlar, Gelir ve Kurumlar Vergisi Kanunları hükümlerine göre yıllık beyanname ile bildirilecek gelirden ve kurum kazancından indirilebilir. Bu hükmün uygulanmasına ilişkin usul ve esasları belirlemeye Maliye Bakanlığı yetkilidir.</p>\n\n<p>&nbsp;</p>\n\n<p><span style=\"width:48px;display:inline-block\">&nbsp;</span>c) Yükseköğretim üst kuruluşları, yükseköğretim kurumları ve bunlara bağlı kuruluşlar ve birimler tarafından eğitim - öğretim ve araştırma amacı ile yurt içinde bulunmamak veya üretimi yapılmamak kaydıyla ithal edilen makine, alet, cihaz, ecza, malzeme ve yayınlar ile bağış yoluyla yurt dışından gelen aynı cins malzemeler, gümrük vergisi ile buna bağlı vergi, resim ve harçlar dahil olmak üzere <span class=\"f_muafiyet_atoc_8\">her türlü vergi, resim ve harçlardan muaftır. </span><span style=\"font-size: 13px; vertical-align: super;\">(1)</span></p>\n\n<p><span style=\"font-size: 13px;\">&nbsp;</span></p>\n\n<p><span style=\"width:48px;display:inline-block\">&nbsp;</span>d) Birmilyon liraya kadar (birmilyon lira dahil) bir hakkın veya menfaatin terkinini gerektiren, maddi veya hukuki nedenlerle kovuşturulmasında yüksek mahkeme ve mercilerde incelenmesini istemekte yarar bulunmayan, açılacak veya açılmış olan dava, icra ve benzeri takiplerden vazgeçilmesine veya uygun ödeme kararı koymaya rektör ve üst kuruluşların başkanları; birmilyon liradan fazlası için üst kuruluşlarda başkanın, üniversitelerde rektörün önerisi ve Sayıştay Başkanlığının görüşü üzerine Maliye Bakanlığı karar verir.</p>\n\n<p>&nbsp;</p>\n\n<p><span style=\"width:48px;display:inline-block\">&nbsp;</span>e) Üniversite, fakülte, enstitü ve yüksekokul, konservatuvar, meslek yüksekokulları ile bunlara bağlı kuruluşlar ve birimler tarafından yapılan bilimsel, teknik inceleme ve araştırma ile yayımların gerektireceği her türlü giderler hakkında, 2490 sayılı Artırma ve Eksiltme ve İhale Kanunu hükümleri uygulanmaz.</p>\n\n<p>&nbsp;</p>\n\n<p><span style=\"width:48px;display:inline-block\">&nbsp;</span>f) Yükseköğretim üst kuruluşlarının ve üniversitelerin inşaat, makine ve teçhizatı ile ilgili işlerle bunların bakım ve onarımlarında 1050 sayılı Muhasebei Umumiye Kanununun 135 inci maddesi ile 2490 sayılı Artırma ve Eksiltme ve İhale Kanunu hükümleri uygulanmaz.</p>\n\n<p>&nbsp;</p>\n\n<p><span style=\"width:48px;display:inline-block\">&nbsp;</span>g) Bir üniversite bütçesindeki ödenekleri, diğer bir üniversite bütçesine aktarmaya, ilgili rektörün görüşü ve Yükseköğretim Kurulunun önerisi üzerine Maliye Bakanı yetkilidir.</p>\n\n<p>&nbsp;</p>\n\n<p><span style=\"font-style: italic;\">(1) &nbsp; İthalde alınan her türlü vergi, resim ve harç muafiyeti hükümleri, </span><a href=\"http://www.mevzuat.gov.tr/Metin1.Aspx?MevzuatKod=1.5.3283&amp;MevzuatIliski=0&amp;sourceXmlSearch=3283&amp;Tur=1&amp;Tertip=5&amp;No=3283\" target=\"_blank\" onclick=\"return HMTrackTopiclink(this);\" class=\"weblink\">6/5/1986 tarih ve 3283 sayılı Kanunun</a><span style=\"font-style: italic;\"> 1 nci maddesi ile yürürlükten kaldırılmıştır.</span></p>\n\n<p><span style=\"font-style: italic;\">&nbsp;</span></p>\n\n<hr style=\"height:1px; color:#000000; border-width:0; background-color:#000000;\" /><p><span style=\"font-weight: bold;\">Üniversite: Damga Vergisi Mükellefiyeti</span></p>\n\n<p>1-Ege Üniversitesi’nin kiraladığı taşınmazı, belirlenen tarihte tahliye edeceğine dair tahliye taahhütnamesi sebebiyle harç gibi damga vergisi de tahsil olunduğu görülmüştür.</p>\n\n<p>&nbsp;</p>\n\n<p>2547 sayılı Yükseköğretim Kanunu’nun 56/b. maddesi ile yükseköğretim kurumu sayılan üniversite, ileri teknoloji enstitüsü gibi kuruluşların, genel bütçeye dahil kamu kurum ve kuruluşlarına tanınan (mali muafiyetlerle, istisna ve diğer mali kolaylıklardan aynen yararlanacağı) hükme bağlandığından, bunların Damga Vergisi Kanunu’nun 8. maddesinde gösterilen kurumlar olarak damga vergisi mükellefi olamayacaklarının, dolayısıyla da tek taraflı işlemleri nedeniyle kendilerinden damga vergisi tahsil edilemeyeceğinin unutulmaması,</p>\n\n<hr style=\"height:0px; color:#000000; border-width:0; background-color:#000000;\" /><p><span style=\"font-weight: bold;\">Üniversite: Harç Mükellefiyeti</span></p>\n\n<p>2-Üniversiteye bağlı Tıp Fakültesine alınacak tıbbi aletlerin ihalesi ile ilgili işlemin taraflarca imzalanması üzerine; kurumun harçtan muaf olduğu gerekçesiyle yalnızca müteahhidin imzası sebebiyle harç alındığı anlaşılmıştır.</p>\n\n<p>&nbsp;</p>\n\n<p>Bir üniversiteye bağlı fakülteler ayrı tüzel kişilikleri bulunmadığı için yapılan işlemin, bünyesinde bulunulan üniversitenin işlemi sayılması gerekir ise de, 2547 sayılı Yasa’nın 56/b maddesi ile genel bütçeli idarelere tanınan mali kolaylıklardan aynen yararlanması, kendilerinin yargı harçları dışında diğer harçlardan<span class=\"f_muafiyet_atoc_8\"> muaf tutulmalarını mümkün hale getirmediğinden, üniversite temsilcisinin imzası nedeniyle de harç tahsil edilmesinin ihmal olunmaması</span>,</p>\n\n<hr style=\"height:0px; color:#000000; border-width:0; background-color:#000000;\" /><p><span style=\"font-weight: bold;\">Üniversiteye Bağış: Motorlu Araç Bağışı-Harç Ve Damga Vergisi-Taşıt Alım Vergisi</span></p>\n\n<p>3-<span style=\"font-family: 'Times New Roman',Times,Georgia,serif;\"> </span>Üniversiteye bağışlanan plakasız taşıtın devri ile ilgili işlemler sebebiyle taraflardan harç ve işlemden damga vergisi alındığı; ithal etme nedeniyle Taşıt Alım Vergisi ödettirilmesi doğru olmakla birlikte, alıcı üniversitenin bu vergiden bağışık olduğunun vergi dairesinden yazı getirtilerek belgelendiği anlaşılmıştır.</p>\n\n<p>&nbsp;</p>\n\n<hr style=\"height:0px; color:#000000; border-width:0; background-color:#000000;\" /><p><span style=\"font-weight: bold;\">Üniversite Lehine Vasiyetname: Harç ve Damga Vergisi-Değerli/Değersiz</span></p>\n\n<p>4-<span style=\"font-family: 'Times New Roman',Times,Georgia,serif;\"> </span>Noterliğe başvuran şahsın tanzim ettirdiği düzenleme vasiyetname ile bir kısım mallar akrabalara bırakılırken, bazı taşınmazların da üniversiteye (Tıp Fakültesine) vasiyet edilmesi üzerine; işlemden harç ve damga vergisi alınmadığı anlaşılmıştır.</p>\n\n<p>2547 sayılı Kanun’un 56/a. maddesi gereğince, her ne kadar yükseköğretim kurumları lehine yapılacak bağış ve vasiyetnameler sebebiyle harç ve vergi tahsil edilemez ise de, aynı vasiyetname ile bağışıklığı olmayan kimselere de mal bırakılması halinde, değer gösterilmişse, yalnızca üniversite lehine vasiyet olunan değer nedeniyle harç tahakkuku yapılmaması, değersiz vasiyetnamenin maktu harcının ise kısmen üniversite lehine vasiyet sebebiyle azaltılamayacağının uygulamada gözetilmesi,</p>\n\n\n\n<!--ZOOMSTOP-->\n\n\n\n\n\n<!DOCTYPE html PUBLIC \"-//W3C//DTD XHTML 1.0 Transitional//EN\" \"http://www.w3.org/TR/xhtml1/DTD/xhtml1-transitional.dtd\">\n\n<html xmlns=\"http://www.w3.org/1999/xhtml\">\n\n\n\n<head>\n\n<meta http-equiv=\"Content-Type\" content=\"text/html; charset=utf-8\" />\n\n\n\n\n\n   <script type=\"text/javascript\">\n\n     HMSyncTOC(\"index.html\", \"yuksek-ogretim-kanunu.html\");\n\n   </script>\n\n</head>\n\n<body>\n\n<!-- Google tag (gtag.js) -->\n\n<script async src=\"https://www.googletagmanager.com/gtag/js?id=G-L1LQTG9GMG\"></script>\n\n<script>\n\n  window.dataLayer = window.dataLayer || [];\n\n  function gtag(){dataLayer.push(arguments);}\n\n  gtag('js', new Date());\n\n\n\n  gtag('config', 'G-L1LQTG9GMG');\n\n</script>\n\n\n\n<hr>\n\n<div class=\"topicfooter\"><p class=\"topicfooter\"> <a href=\"hangi-konular-guncellendi.html\" target=\"hmcontent\">Güncelleme: 25.11.2022</a></p>\n\n</div>\n\n\n\n<div class=\"topicfooter\">\n\n<p class=\"topicfooter\"> <a href=\"fihrist.html\" target=\"hmcontent\">© Noterlik Rehberi (Sait Doğan - Sakarya 5. Noteri)</a></p>\n\n</div>\n\n\n\n</div> <!-- idcontent -->\n\n</div><!-- hmbox --> \n\n</body>\n\n</html>\n\n",
  "conversion_date": "2025-10-16T01:29:34.256061"
}